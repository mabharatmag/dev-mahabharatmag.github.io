<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ramita_may21</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font4 style="padding-left: 15px;">বইপড়া </font4><br>
    <font3 style="padding-left: 15px;">‘আজ রমিতা ছ’: পথভ্রষ্ট এক ময়ূরের ইতিবৃত্ত</font3><br>
    <font4 style="padding-left: 15px;">মৃণাল শতপথী</font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            একেক সময় মনে হয় আমরা আসলে ততটুকুই জানি যা আমাদের জানানো হয়, ততোটুকুই বুঝি যা আমাদের বোঝানো হয় । সাহিত্যের
            প্রশ্নে সেটাই শিখেছি কলকাতা যা আমাদের শিখিয়েছে । এমনকি আঞ্চলিকতাও বুঝিয়েছে নাগরিক কলম । এই যে সমতলের মাটি
            যেখানে আমার বেড়ে ওঠা, মননের চর্যা তার অনেকটা দূরে দাঁড়িয়ে থাকে পাহাড় । সম্ভ্রমের চোখে সেই প্রকৃতি-সৃষ্ট
            বিস্ময়ের দিকে তাকিয়ে থাকি । অভ্রংলিহ শৃঙ্গের তলার কোটরগুলিতে যে জনগোষ্ঠী অন্তরালে থেকে যায়, পাহাড়ের মধ্যেকার
            ছড়িয়ে থাকা ছোটো ছোটো পাহাড়গুলিতে যে অগণিত অভিবাসী তাদের গল্প কেউ আমাদের শোনায় না । আর সবকিছুর মতোই
            সাহিত্যচর্চারও দর্পিত শাসনের কেন্দ্রবিন্দু থাকে । সেই ক্ষমতাসীন ভাষা অন্য ভাষা এবং ভাষাভাষী মানুষকে অবহেলা
            করে চলে । এই উন্নাসিকতায় আমরা অভ্যস্ত হয়ে পড়ি, একটাই রেডিয়াসে নিয়ত ঘুরপাক খাই । একই রাজ্যের অন্য একটি অংশের
            ভাষা, সাহিত্যচর্চার যে ধারা তা নিয়ে থাকি অজ্ঞাত অথবা উদাসীন । <br>
            দার্জিলিংয়ের মাটির কথা, নেপালি সাহিত্যের সঙ্গে প্রথম পরিচয় ঘটে ছুদেন কাবিমোর ‘ফাৎসুঙ’ উপন্যাসের হাত ধরে ।
            পাহাড়ের রক্তাক্ত রাজনৈতিক ইতিহাসের এই অধ্যায় অস্পষ্ট হয়ে থাকা এক নিগুঢ় জনজীবন তার অভাব, প্রেম, তিতিক্ষা নিয়ে
            উঠে আসে । গোর্খালি অস্মিতার ধ্যান ধারণা যেমন পৌঁছে দেয় বাঙালি মননে আবার পাহাড়ের রাজনীতির সর্পিল বাঁকে কীভাবে
            হারিয়ে যায় প্রাণপ্রাচুর্যে ভরা যৌবন তারই এক মর্মন্তুদ আখ্যান । <br>
            অষ্টম শতকের সন্ত গুরু গোরক্ষনাথের নাম থেকে ‘গোর্খা’ উৎপত্তি মনে করেন অনেকে, যদিও ‘গোর্খা বংশ’এর উদ্ভব অনেক
            পরে । গোরক্ষনাথের শিষ্য বাপ্পা রাওয়ালের উত্তরাধিকারিদের হাতে । যারা পরে নেপাল রাজ্যের প্রতিষ্ঠা করে । এখন
            বাকি ভারতবর্ষের কাছে গোর্খা পরিচয় ভারতীয় সেনায় তাদের অদম্য সাহস আর বীরত্বের গল্প ছাড়া অন্য ইতিহাস সম্পর্কে
            প্রায় অজ্ঞাত । দার্জিলিং মানে পাহাড়শৃঙ্গ, ঝরনা, চা বাগান, লেক, পাহাড়ি অরণ্য, ম্যাল, টয় ট্রেন । তার অজস্র ছোট
            ছোট পাহাড়ে যে নেপালি, লেপচা, ভুটিয়া সহ এক অভুক্ত জনগোষ্ঠী দারিদ্র, প্রাকৃতিক বিপর্যয়, কর্মহীনতাকে মোকাবিলা
            করছে রোজ তার সংবাদ মাঝে মাঝে খবরের কাগজ ছাড়া বাঙালি জনমানসে নেই । নৃতাত্ত্বিক বা ভাষাগত ভিন্নতাই যে কেবল
            তাদের আত্মনিয়ন্ত্রণের অধিকার দাবির পথে নিয়ে গেছে এমনটা নয়, চরম অর্থনৈতিক বঞ্চনা এবং উদাসীনতা সেই দাবিকে
            প্রতিষ্ঠা দিয়েছে । ছুদেন কাবিমোর উপন্যাসে আশির দশকের পাহাড়ের অভাবপীড়িত ছবি ও রাজনৈতিক অস্থিরতার বয়ান ।<br>
            আজ আরেকটি যুগান্তকারী বই নিয়ে কথা বলার । ১৯৬৪ সালে প্রকাশিত ইন্দ্র বাহাদুর রাইয়ের ‘আজ রমিতা ছ’(ইংরেজি
            অনুবাদে There’s a carnival today ও বাংলা অনুবাদ, আজ রমিতা) নেপালি সাহিত্যের এক মাইল ফলক হিসেবে দেখা দিয়েছিল
            । এ কথাও ঠিক যে ইবরা-র (ইন্দ্র বাহাদুর রাই এই নামেই অধিক জনপ্রিয় ছিলেন) এই উপন্যাস আঙ্গিক অথবা কন্টেন্টের
            সূক্ষ্মতার দিক থেকে, নেপালি জনজীবনকে উপলব্ধি করার গভীরতার মাপকাঠিতে ভারতীয় নেপালি সাহিত্যে এই উপন্যাস একরকম
            কালজয়ী শিরোপার অধিকারী । ‘আজ রমিতা ছ’ মূলত স্বাধীনতা-উত্তর দার্জিলিং পার্বত্য অঞ্চলের চা-বাগানের নিম্নবর্গীয়
            মজদুর ও গ্রাম-বসতি তথা শহরের খেটে খাওয়া মানুষের আর্থিক উন্নতি ও সামাজিক-রাজনৈতিক পটভূমি-কেন্দ্রিক
            উপন্যাস-এভাবেই ভূমিকায় বিবৃত । তবু এই আখ্যান পাঠে শুষ্ক তাত্ত্বিক বিশ্লেষণের চেয়েও যা বড়ো মনে হয়েছে তা হলো
            সতত বহতা জীবন । তার সূক্ষ্মাতিসূক্ষ্ম অনুভূতি, সামাজিক অর্থনৈতিক ঘাত প্রতিঘাতের দ্বন্দ্বে সৃষ্ট মানব মনের
            গভীর অনুধাবন । শ্রী রাই ১৯৯৪ সালে তাঁর একটি প্রবন্ধে লিখেছিলেন-<br>
            ‘নেপালের সাহিত্যচর্যার শুরু এলিট ব্রাহ্মণদের (আর্য) হাতেই, যাঁরা রাজার প্রশস্তি রচনা করতেন । কিন্তু
            ভারতবর্ষে ভারতীয় নেপালি সাহিত্যের ধারাটি তৈরি হয় সাধারণ সৈনিক, শ্রমিকদের হাতে, যাঁরা মূলত মঙ্গোলীয়
            জাতিগোষ্ঠী থেকে উদ্ভূত । তাঁরা জীবনের, যুদ্ধ বিগ্রহের প্রকৃত অভিজ্ঞতা থেকে লিখতেন । সেই অর্থে ভারতীয় নেপালি
            সাহিত্যের শিকড় প্রোথিত আছে সাধারণ্যে, তার গৌরবোজ্জ্বল সর্বহারা সংস্কৃতির ঊষালগ্নে ।’<br>
            বাঙালির ভাষা-সংস্কৃতির বিচ্ছেদ পর্ব যেমন মননে গভীর ক্ষতের ইতিহাস নিয়ে দাঁড়িয়ে, নেপালি জনসমাজও বিভাগের দগদগে
            ঘা বুকে বয়ে নিয়ে চলে । ১৮১৫-র সুগৌলি সন্ধিতে নেপালের সঙ্গে বিচ্ছেদের সেই ইতিহাস আজও আত্মপরিচয়ের সংকটে
            জর্জরিত । ইঙ্গ-নেপাল যুদ্ধে হেরে গোর্খা সাম্রাজ্যের রাণাশাহী দার্জিলিংয়ের ভূ-ভাগকে ইংরেজদের হাতে ছেড়ে দিতে
            বাধ্য হয় । মেচি নদীর পূর্ব অংশের সাম্রাজ্য চলে যায় ব্রিটিশদের হাতে । নেপালি শ্রমিকদের নেওয়া হয় চা
            বাগানগুলিতে, গোর্খা সৈনিকরা থিতু হয় দার্জিলিংয়ের পাহাড়ে, নেপালি বাণিজ্য সরে যায় কালিম্পংয়ে, তিব্বতীদের সঙ্গে
            ব্যবসায় । আসলে মাটি তো আলাদা হয় না, পৃথক করে দেওয়া হয় মানুষকে । যে নেপালিরা দার্জিলিং, শিলিগুড়ি, সিকিম,
            কালিম্পং, আসাম এবং বাকি উত্তর-পূর্বে স্থায়ী হয় তারা আসলে নানা জাতিগোষ্ঠীর । কেউ তামাং, গুরুং, মগর, রাই,
            নেওয়ার, এবং কেউ নেপালি উচ্চবর্ণের বাহুন (ব্রাহ্মণ), ছেত্রী(ক্ষত্রীয়) বা নিম্নবর্ণের কামী-দমাই-সার্কী ।
            প্রত্যেকেরই নিজস্ব ভাষা-সংস্কৃতি নিয়ে এসেছে ‘মুগ্লানে’- মুগল শাসনাধীনকাল থেকে ভারতীয় ভূখন্ডের যে পরিচয় তাদের
            কাছে । কিন্তু একটাই ভাষা তাদের সম্মিলিত করেছে একক পরিচিতিতে তা হল নেপালি । আর রাজনৈতিক ভাষ্যের হাত ধরে
            ভারতীয় নেপালিদের গোর্খা পরিচয়টাও সমধিক পরিচিতি পেলো । <br>
            ‘আজ রমিতা ছ’ উপন্যাসের একটি দুটি স্থানে, একটি দুটি কথায় কেমন নিপুণতায় সেই ভারতীয় নেপালিদের বেদনাকে ধরেন ইবরা
            । একটি ময়ূরের গল্প আনেন । ভারত-নেপাল সীমান্ত থেকে ময়ূরটি পিছু নিয়েছে জনকদের । ভারতীয় ভূখন্ডে ঢোকার পরেও
            ময়ূরটি ফিরে যায় না । জনক সেটিকে তাড়িয়ে দিয়ে আসেন নেপালের দিকে । বলেন দায়ে পড়ে তাঁদের স্বদেশ ছাড়তে হয়েছে ঠিক,
            কিন্তু নেপালের পশু পাখিরা কেন আসবে মুগ্লানে? তাহলে নেপালের আর থাকবেটা কী! <br>
            আবার এই জনক আরেক স্থানে ভেবে দেখছেন, সুগৌলি চুক্তির ফলে ইংরেজরা যে অংশটা নিয়েছিল সেখানে কোনো চাষযোগ্য জমি
            ছিল না, সবটাই নেপালে, একদিক থেকে নেপালের লাভই হয়েছে! এভাবেই বহু যুগের ওপারের এক ইতিহাস ফিরে ফিরে আসে, বেদনা
            বিধুর জাতিসত্তার একতাল মাটি খুঁড়ে দিয়ে যায় । <br>
            ইন্দ্র বাহাদুর রাই উপন্যাসটির আঙ্গিক সাজান অভিনব । ষাটের দশকে লেখা ন্যারেটিভের এমন নিরীক্ষা বিস্মিত করে ।
            সমগ্র আখ্যানটি যেন একটি পাড়ার গল্প । যে পাড়ায় নানা ধরনের মানুষ তাদের বিচিত্র চরিত্র নিয়ে পাশাপাশি থাকে ।
            যেমন এক বিকেলে আপনি পাড়া বেড়াতে বেরোলেন । রাস্তা ধরে যেতে যেতে পরিচিত সব মানুষজনের সঙ্গে আপনার দেখা হচ্ছে,
            কথা হচ্ছে । নিজের চোখ দিয়ে আপনি তাদের বিচার করতে করতে চলেছেন, এমন লিনিয়ার, এমন একরৈখিক আখ্যান নয় এটি । বরং
            গোটা পাড়াটাকেই ধরছেন একসঙ্গে । সেই পাড়ার মানুষেরা প্রত্যেকেই উপন্যাসের চরিত্র যাদের ভিন্ন দৃষ্টিভঙ্গিতে স্ব
            স্ব জীবনকে দেখছে । এই নানারকম দেখাগুলো একত্রিত হচ্ছে কাহিনীতে । এভাবেই একটি বিশেষ উদ্দেশ্যের দিকে ধাবমান
            উপন্যাসের গতি । এই আঙ্গিক যেন নেপালিদের বহুধা জাতিগোষ্ঠীর এক স্থানে এসে অবস্থান করার প্রতীকী বয়ান ! গোটা
            উপন্যাসে কোনো পরিচ্ছেদ বিভাগ নেই, বরং নিরবচ্ছিন্ন জীবনধারার মতোই কথন চলেছে অনাবিল অথচ ক্লান্তিকর ঠেকছে না
            একেবারেই । এর কারণ হল অনেকগুলি বর্ণময় চরিত্রের মনোজগতের নিজস্ব বিশ্লেষণ যাদের সঙ্গে পার্বত্য প্রদেশের
            প্রকৃতি তার অপার সবুজ, তার কুয়াশা, পাহাড়ের বৃষ্টি মেঘ রোদ নিয়ে মাঝেই মাঝেই হাজির হয়েছে একেকটি শিল্পিত
            কাব্যময় আঁচড়ে । <br>
            কাহিনীর একটি চরিত্র জনক,তাঁর স্ত্রী সীতা । পৌরাণিক বাবা-মেয়ের বাস্তবের নিষিদ্ধ নামধারী সম্পর্কের লাজুকতা ।
            পুরনো মডেলের অস্টিন গাড়িকে দার্জিলিং শহর থেকে ঘুম পর্যন্ত খেপ খাটানো থেকে শুরু করে কাপড়ের দোকান সহ নানা
            ধরনের ব্যবসার চেষ্টা করে যান জনক কিন্তু দার্জিলিংয়ে ঘাঁটি গেড়ে বসা মাড়োয়ারি সহ অন্যান্য ব্যবসাদারদের সঙ্গে
            এঁটে উঠতে পারেন না । ১৯৫০-এর ভারত-নেপাল মৈত্রী চুক্তি যেমন সীমান্ত আইন ঢিলেঢালা করে ব্যবসায়ীদের অবাধ পরিসর
            গড়ে দিয়েছে আবার দার্জিলিং থেকে বিদেশি বেণিয়ারা গেলেও তার স্থান দখল করেছে দেশীয় পুঁজি । যার সঙ্গে
            প্রতিযোগিতায় ঋণে ঋণে জেরবার জনকরা সর্বস্বান্ত হতে থাকেন । যাকে ইন্দ্র বাহাদুর রাই বলেছেন, ‘আমাদের লড়াই রয়েই
            গেল ।’ জনকের এক কন্যা আর এক পালিত পুত্র রবি । এই রবি দ্বিধাচ্ছন্ন পরবর্তী প্রজন্ম । যে ভালোবাসে ইশাবেলকে
            কিন্তু পিতার অন্য নারীর প্রতি মৃদু আকর্ষণ চোখে পড়ে যাওয়ায় ব্যক্তিগত প্রেমানুভূতি থেকে তার বিশ্বাস চলে যায় ।
            একসময় চা-বাগানের শ্রমিকদের অধিকারের লড়াইয়ে নিজেকে সামিল করে সে হয়তো জীবনের দিশা খুঁজে পায় শেষ পর্যন্ত । <br>
            সংসারে থেকেও ভবঘুরের যাপন এমকে নামক এক উন্নাসিক মনের মানুষের । তার স্ত্রী, কন্যা, স্ত্রী আবার সন্তান সম্ভবা
            । সামান্য চাকরি পছন্দের নয় তাই পত্রপাঠ ছেড়ে দেওয়া । অথৈ জলে পরিবার অথচ কারও কাছে হাত পাততে তার আত্মমর্যাদায়
            চরম আঘাত । লটারি কেটে চটজলদি প্রবল ধনী হবার আকাঙ্ক্ষা তার মনে আর ঘুমের অচেতনে স্বপ্ন দেখে সমাজ বদলের । এমনই
            জটিল মনস্তত্ত্বের এই চরিত্র অন্যের দাক্ষিণ্যে চাকরি পাবার পরেই গলায় দড়ি দিয়ে ঝুলে পড়ে এক সকালে । অর্থনৈতিক
            ভারসাম্যহীনতা এবং ব্যক্তি মানুষের আত্মসংকটের বিষময় সময়ে সৃষ্ট এমকে, উপন্যাসের একটি প্রকৃষ্ট চরিত্র । আর আছে
            যমুনার মতন বর্ণময় এক নারী । যে সমস্ত অভাব, অভিযোগ, কুৎসা, অপনাম নস্যাৎ করে দিয়ে আধুনিক যাপনে আস্থা রাখে ।
            প্রথম আসা টেলিফোনে আসক্ত হয়, তার নিত্য নতুন পুরুষ বন্ধুর কারণে একদিন তার স্বামী ছেড়ে চলে যায় কালিম্পংয়ে ।
            স্বামীহীন জীবনকে নির্লিপ্তভাবে নিতে চেয়েও সে হার মানে, একদিন স্বামীর কাছে ফেরত যেতে যেতে নদীর ব্রিজের ওপর
            দাঁড়িয়ে তার অন্য মনটিকে আবিষ্কার করে পাঠক, যে জীবনের সমস্ত আকর্ষণের কাছে ছুটে যেতে চেয়েছিল, সেই প্রাণোচ্ছল
            চাওয়াগুলো নোটবুকের ছেঁড়া পাতা হয়ে ব্রিজের ওপর থেকে নদীর দিকে ছেড়ে দেয়, সেটা নেমে যেতে যেতেও আটকে যায় কোনো
            গাছের মাথায় । যমুনা চরিত্রটি বারেবারেই মনে করিয়েছে ‘পুতুল নাচের ইতিকথা’-র কুসুমকে । দুই ভিন্ন ভৌগলিক
            অবস্থানের আলাদা দুই নারী কোথাও গিয়ে এক হয়ে যায় ।<br>
            আর এই সমস্ত দুঃখময় অধ্যায়ের, মানুষের রোজকার ছোটো ছোটো লড়াইয়ের অন্তর্লীনে ধীর লয়ে প্রস্তুত হয় কোনো বড়ো
            সংগ্রামের পটভূমি । চা-বাগানের শ্রমিকদের দীর্ঘ শোষণের সঙ্গে ক্রমে একাত্ম হতে থাকে অন্য রুজির ব্যর্থ মানুষেরাও
            । চা-শ্রমিকদের আন্দোলনে সামিল হতে থাকে তারা । ১৯৫৫ সালে দার্জিলিং অঞ্চলের চা-বাগানে ঘটে যায় অভূতপূর্ব হরতাল।
            মার্গারেটস হোপ চা বাগানে আন্দোলনকারিদের ওপর পুলিশ চালায় গুলি । এই হত্যাকান্ড আমূল নাড়িয়ে দেয় পাহাড়ের জনজীবন
            । ব্যক্তি মানুষের তুচ্ছ অভাব অভিযোগ একপাশে সরিয়ে রেখে মানুষ একত্রিত হতে থাকে অন্য এক সংগ্রামে। যদিও খুবই
            নির্মোহ ভঙ্গিতে ঘটনার আভাস রেখে যান লেখক তবু বুঝে নিতে অসুবিধে হয় না পাঠকের। আপাতভাবে ঘটনাহীন কাহিনীমালা
            শোনাতে শোনাতে কখন যে পাঠককে অপ্রত্যাশিত এক প্রবাহে এনে ফেলেন ! কেবল ঘুম থেকে জেগে ওঠার মৃদু এক চমক লাগে ।
            উপন্যাসটি শেষ হয় ‘আজকের সভা এবার শুরু হবে’-র মতো একটি অসমাপ্ত কথা দিয়ে। যা সামগ্রিক উপন্যাসের আঙ্গিকের
            মেজাজটিকেই ধরে রাখে । জীবনের এই ধারার তো সমাপ্তি নেই কোনোকালেই ।<br>
            নেপালি সাহিত্যের এই অত্যুচ্চ গ্রন্থটিকে বুঝতে যিনি প্রভূতভাবে সাহায্য করেছেন তিনি এই উপন্যাসের অনুবাদক শমীক
            চক্রবর্তী। যিনি পাহাড়ের অন্তরাত্মায় একাত্ম হয়ে করে চলেছেন একের পর এক কাজ । নেপালি ভাষা-সংস্কৃতিকে বাঙালির
            দরজায় এনে রেখে যাচ্ছেন । </p>
            <p style="text-align: justify; padding: 15px;">
            <em>ফাতসুং: ছুদেন কাবিমো, অনুবাদ- শমীক চক্রবর্তী</em><br>
            <em>আজ রমিতা: ইন্দ্র বাহাদুর রাই, অনুবাদ- শমীক চক্রবর্তী
            </em>
        </p>

        
    </div>
</body>

</html>