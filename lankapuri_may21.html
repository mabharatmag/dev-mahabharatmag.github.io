<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>lankapuri_may21</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3 style="padding-left: 15px;">লঙ্কাপুরীর রাজা </font3><br>
    <font4 style="padding-left: 15px;">পিরামিল</font4><br>
    <font4 style="padding-left: 15px;">অনুবাদ- সৃজিতা মাইতি</font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            ১২:৪৯, মাঝরাতের পর সেই অপার্থিব সময়, গোপালকৃষ্ণন দেখল, সে এখনো জেগে।<br>
            রাতের হালকা আলোর ঝলকানিতে, বৈদ্যুতিক দেয়ালঘড়ি ঝলসে উঠে ১৯৮৪-র মৃত্যুর সাথে সাথে ১৯৮৫-র জন্মের জানান দিল। ১২
            আর ৪৯ এর মাঝের দুটো বিন্দু কেঁপে উঠে রক্তবিন্দুর মত একে অপরের সাথে মিলিয়ে নিশ্চিহ্ন হয়ে গেল। <br>
            পদ্মিনী আর অভিরামন। অভিরামনের তখনো ৫ বছরও হয়নি, পদ্মিনী দ্বিতীয়বার মা হতে গিয়ে মিসক্যরেজে মারা যায়। তারপর
            থেকে ১৩ বছর পেরিয়েছে, পদ্মিনীর মত অভিরামনও নিরুদ্দেশ, কিন্তু মৃত্যুরাজ্যে নয়। পদ্মিনীর মত তার নিরুদ্দেশও
            মৃত্যুজগতে হলে স্মৃতি সহজে মন থেকে সরিয়ে দেওয়া যেত। গোপালকৃষ্ণন একজন অবসরপ্রাপ্ত সরকারী আমিন হওয়ায় এতদিনে সে
            নিশ্চিত ব্যক্তিগত জমি-মালিকানার নথির হিসেবের ভিড়ে নিজেকে নিমজ্জিত করে নিত।<br>
            অভিরামনের বয়স এখন বড় জোর সতেরো। যখন সে খুব ছোট, তখনই গোপাল আর পদ্মিনীকে তার এই নিরুদ্দেশ সম্বন্ধে ওয়াকিবহাল
            করা হয়েছিল। <br>
            ঘটনাটা ঘটেছিল, সিংহল বনাঞ্চলের লঙ্কাপুরী শহরে। তার স্মৃতি গোপালকে এমন সজোরে নাড়া দেয়, যেন ঘটনাটা গতকালই
            ঘটেছে। সেদিন, যখন অভিরামন গ্রামের সিংহলী বাচ্চাদের সাথে জরিপের তাঁবুর সামনে খেলছিল, সে নিজেকে 'রাজা' বলে
            পরিচয় দিচ্ছিল। গ্রামবাসীদের বংশানুক্রমিক প্রচলিত বিশ্বাস অনুযায়ী, লঙ্কাপুরীরাজা হল একজন অ(তি)সাধারণ ঐরাবত,
            যে সমগ্র বনাঞ্চল শাসন করে বেড়ায়। সাধারণ হাতিগুলো প্রায়শই আখক্ষেতের আকর্ষণে গ্রামে ঢুকত, কিন্তু কোনও হাতিই
            গ্রামবাসীদের ভয় দেখানোর কৌশল রুখে দাঁড়াতে পারত না। সে তুলনায় লঙ্কাপুরীরাজা ছিল পুরোপুরি ব্যতিক্রম। সে ছিল
            সর্বদা অবিচল। আখক্ষেতের ওপারে দিগন্ত ছুঁয়ে সে অদম্য পর্বতের মত নিস্পৃহ দাঁড়িয়ে থাকত। এছাড়াও, তছনছ করা দূরের
            কথা, এক লরির বেশি আখ সে কখনোই খেত না।<br>
            যখন রাজা আসত, প্রথানুযায়ী সম্মানজ্ঞাপনের উদ্দেশ্যে বা সে রাজা কিনা সঠিক চিহ্নিত করার জন্য গ্রামবাসীরা
            আতসবাজি পোড়াত। এই আতসবাজির শব্দে অন্য যে কোনও হাতি লেজ গুটিয়ে ছুটে পালালেও, রাজা তার চমৎকার শুঁড় তুলে
            জিজ্ঞাসু দৃষ্টিতে এই শব্দের উৎসানুসন্ধান করত। গ্রামবাসীরা নিশ্চিত হয়ে রাজার চারপাশে সমবেত হয়ে তাকে ভীতিপূর্ণ
            শ্রদ্ধাজ্ঞাপন করত। এরপর গ্রামবাসীরা সব ধোঁয়ার জিনিস রাজার কাছ থেকে দূরে সরিয়ে দিত। কিন্তু রাজার কাছে এই
            অগ্নিকাণ্ড ছিল তার ও গ্রামবাসীদের মেলবন্ধনের একটি রীতি। <br>
            পদ্মিনী ছোট্ট অভিকে তিনবার রাজাকে দেখিয়েছিল, এবং অদ্ভূতভাবে অভিকে রাজা সম্বোধন না করলে সে হাতের কাছে যা পেত
            ছুঁড়ে ফেলত। এরপর যে ঘটনা ঘটে তা গোটা গ্রামকে নাড়া দেয়।<br>
            অভি গ্রামের সিঙ্ঘলি বাচ্চাদের সাথে খেলতে খেলতে হঠাৎ গোপালকৃষ্ণনের চোখের নাগাল থেকে উধাও হয়ে যায়। গোপালকৃষ্ণন
            জিজ্ঞাসা করলে বাচ্চারা জানায় 'রাজা বনের মধ্যে গেছে'। <br>
            বাচ্চাদের এই গম্ভীর স্বরে গোপাল সন্ত্রস্ত হয়। সে তাঁবু থেকে বেরিয়ে এসে কোথাও অভিকে দেখতে পায় না। গোপাল
            রাস্তার ওপারে যায়, বাচ্চারা যেদিকে আঙুল দেখিয়ে 'অভি, অভি' বলে ডাকছিল। রাস্তার ওপার থেকেই গভীর জঙ্গলের
            আকস্মিক সূচনা। গোপালের চিৎকারে গ্রামবাসীরা ছুটে এসে যে যে দিকে পারে বিক্ষিপ্তভাবে অভিকে খুঁজতে লেগে পড়ে।
            পদ্মিনী ভয়ে জ্ঞানশূন্য হয়ে রাস্তার মাঝে দাঁড়িয়ে থাকে। গ্রামের বৃদ্ধ প্রধান চার্লস উদভট্ট উন্মত্ত জনতাকে
            শান্ত করে বিশৃঙ্খলা সৃষ্টি করতে বিরত করেন। এত ভিড়ের মধ্যে শুধু তার নিজের স্বর স্পষ্ট শুনতে পাওয়ার মত শান্ত
            নিস্তব্ধতা অর্জন করে তিনি মৃদুস্বরে ডাক দেন, "রাজা........!" <br>
            তৎক্ষনাৎ অভির তীক্ষ্ণস্বর হাতির গর্জনের মত অনুরণণিত হয়। অভিকে দেখা যায় আখক্ষেতের রাস্তার পাশে নিস্পৃহ একা
            বসে পা থেকে কাঁটা বের করছে। কাঁটাটি তার পায়ে গভিরভাবে ফুটে আছে। কিন্তু অভির চোখে জলের রেশমাত্র নেই। <br>
            এখন, এই ঘটনার ১২ বছর পর অভি আবার নিখোঁজ। সে তার স্কুলের কোনও বন্ধুর সাথে রেজাল্ট জানার জন্যও যোগাযোগ করার
            প্রয়োজনও মনে করেনি।<br>
            বাবা ও ছেলের মধ্যে প্রায়শই মাথা চাড়া দিয়ে ওঠা তিক্ত আলোচনার বিষয় ছিল শ্রীলঙ্কার রাজনৈতিক সমস্যা। হয়তো এটাই
            অভির নিরুদ্দেশের সূত্র। অভির মত ছিল- সশস্ত্র সংগ্রামই শ্রীলঙ্কার তামিল অধিবাসীদের সিংহলী সামরিক নৃশংসতার
            থেকে মুক্তির একমাত্র পথ। এই মতকে অভির বাবা সর্বদা মনে করেছেন অদম্য অশান্ত ছেলের খামখেয়ালিপনা। <br>
            তার শৈশব কাটানো সিংহলী গ্রাম লঙ্কাপুরীকেও অভি ভুলে গেছে। কলম্বোতে তার মায়ের মৃত্যু আর বাবার নিজের গ্রাম
            ত্রিকোনোমালাইতে ফিরে আসার পর, যে লঙ্কাপুরীরাজার চিন্তায় অভি সবসময় মগ্ন থাকত, সেই চিন্তা তার চেতনে আর অবশিষ্ট
            নেই। <br>
            ছোটবেলায় রাজাকে দেখার অভিজ্ঞতা ১৩ বছর অবধি অভির মনে গাঁথা ছিল। তারপর একদিন অভি তার বাবাকে জিজ্ঞাসা করে তার
            মা কিভাবে মারা গেছে। সে মিসক্যরেজের কথা বিশ্বাস করে না, জানায় লঙ্কাপুরী গ্রামে তার মা-কে মেরে ফেলা হয়েছিল।
            অভির এই কথায় বিচলিত বিরক্ত হয়ে গোপাল ছেলের সামনে পদ্মিনীর মৃত্যুর সাক্ষ্যপত্র তুলে ধরে, উত্তেজিত হয়ে চিৎকার
            করে বলে, ‘দেখ, নিজের চোখেই দেখ।’ কিন্তু তারপর, কত কত মাকে, মহিলাকে অসম্মান করা হয়েছে, মেরে ফেলা হয়েছে, অভির
            এইসব প্রশ্নবাণের প্রত্যুত্তরে বাবার আর কিছু বলার থাকে না। গোপাল বুঝতে পারে, এই কোমল ১৩ বছরের হৃদয়টা পরিপূর্ণ
            পরিপক্বতার পূর্বেই পাথরে পরিণত হয়েছে।<br>
            গোপাল তার ছেলের দিকে দেখে। ১৩ বছর বয়সেই অভিরামন পূর্বপ্রদেশ বিদ্যালয় চক্রের মধ্যে বিখ্যাত ফুটবল খেলোয়াড়
            হিসেবে পরিচিতি লাভের পথে। তার দৈহিক গঠন একজন সতের বছরের পরিপূর্ণ খেলোয়াড়ের মত। যেন কোন গোপন দুঃখের গভীর
            ব্যথায় তার শিশুসুলভ চোখের দৃষ্টি খুব দ্রুত পরিপূর্ণতা লাভ করেছে। অভির খুব কাছের বন্ধু চন্দিরাশেখরন,
            রত্তিনাপুরী গ্রামের তামিল পরিবারের সদস্য, খুব ছোটবেলায় চোখের সামনে তার মা-কে সিংহলী উগ্রপন্থীদের হাতে
            ছিন্নবিচ্ছিন্ন হতে দেখে অল্পবয়সেই পাথরের মত শক্ত হয়ে যায়। এই পাথরের মত কঠিন প্রাপ্তবয়স্কতা হয়তো
            চন্দিরাশেখনের থেকেই অভির মনে সঞ্চারিত হয়েছে। <br>
            গোপাল বুঝতে পারে, ১৩ বছর বয়সেই অভি নিশ্চয় কোনো গোপন শরীরচর্চা সংস্থার সাথে যুক্ত। ষোলো বছর বয়সের মধ্যেই
            গোপাল ছেলের চোখে এক অচেনা দৃষ্টি উপলব্ধি করে। এই দৃষ্টির মধ্যেই প্রাপ্তবয়স্ক অভি লুকিয়েছিল, গোপাল বুঝতে
            পারেনি। ষোলো বছরেই সে প্রাপ্তবয়স্কের মত লম্বা হয়ে যায়। তারপর একদিন অভি স্টেডিয়াম অবধি গিয়ে ফিরে আসবে বলে
            সাইকেল নিয়ে বেরিয়ে পড়ে। আর ফেরে না।<br>
            পুলিশ কর্মকর্তা জয়তিলকও অভির জিনিসপত্র তল্লাশি করে গোপালকে জানায়, ‘রেগে যেওনা, আমিন। তোমার ছেলে যদি কোনো
            দুর্ঘটনায় পড়ে থাকে, আমরা তোমাকে অবশ্যই জানাবো।’ তারপরেই অভির বালিশের তলা থেকে অনেকগুলি বই বার করে সে গোপালের
            সামনে ছড়িয়ে দেয়। গোপাল হতবুদ্ধি হয়ে জিজ্ঞাসা করে আমিলকর ক্যাব্রাল, ফ্রানজ় ফ্যানন, নেলসন ম্যান্ডেলা... এইসব
            লেখকরা কারা! <br>
            "আমি বইপোকা নই", পুলিশ বলে," কিন্তু আমার কাছে এইসব বিষয়ে পর্যাপ্ত খবর থাকে। এরা কোনও লেখক নয়, এরা সশস্ত্র
            বিপ্লবী। সন্ত্রাসবাদী। এবং প্রত্যেকেই আফ্রিকান।"<br>
            গোপাল উঠল না, শুধু তার চোখে অবাক করা বিস্ময় জ্বলে উঠল। তার চোখের জল গড়িয়ে পড়ে বইয়ের প্রচ্ছদে ক্যাব্রালের
            হাসিমুখকে ভিজিয়ে দেয়। <br>
            এইসময় যে জয়তিলক এতক্ষণ সমব্যথীর মত সহযোগিতা করছিল, সে ধৈর্য্য হারাতে শুরু করে নিজের আসল রূপ নেয়। যে এতক্ষণ
            গোপালকে হারানো ছেলেকে খুঁজে পেতে সাহায্য করার চেষ্টা করছিল, সে-ই পরোক্ষভাবে গোপালকে প্রশ্ন করে, "কোথায় গা
            ঢাকা দিয়েছে তোমার ছেলে?!" <br>
            অভির নিরুদ্দেশ হওয়া থেকে এখনো পর্যন্ত, জয়তিলক রিভল্ভার উঁচিয়ে সশস্ত্র পুলিশবাহিনী নিয়ে দুবার এসে বাড়ি
            তল্লাশি করে গেছে— "যতদূর আমরা জেনেছি, অভিরামন আর কোনও বাচ্চা ছেলে নয়, সে প্রথম সারির সন্ত্রাসবাদী দলে যুক্ত,
            যাদের চার্লস অ্যান্থনি নামের একজন ত্রিকোনোমালাই গ্রামেই প্রশিক্ষণ দেয়। কিছু আগে পুলিশ আর ওদের দলের মধ্যে
            গুলির লড়াই হয়েছে, যদি ও আহত হয়ে থাকে তবে নিশ্চয় বাড়িতেই আসবে"।<br>
            এইসব কথা শুনে গোপাল হতবুদ্ধি হয়ে দাঁড়িয়ে থাকে। পুলিশ চলে গেলে ঘরটাকে আগের অবস্থায় ফিরিয়ে আনতে তার আরও দু'দিন
            সময় লাগে।<br>
            এখন, এই অতিলৌকিক সময়ে দরজায় টোকা শুনে গোপালের পুলিশ ইন্সপেক্টরের আসার ঘটনা মনে পড়ে। এই টোকার শব্দ গোপালের
            মনে হল যেন নিঃসাড়, চুপিসার। ঘুমের মধ্যে গোপাল এই শব্দ শুনে জেগে উঠলেও, জেগে ওঠার পর শব্দের কথা ভুলে যায়। যখন
            আবার সে কড়া নাড়ার শব্দ পায় তখন বুঝতে পারে ১২:৪৯এর সময় সে কেন ঘুম ভেঙে উঠে বসেছে৷ <br>
            এটা অভি হতে পারে না, অথবা এটা অভিই। যদি ও আহত হয়ে থাকে তাহলেই বাড়ি আসবে। গোপাল তার সারা শরীর ও মনে কাঁপুনি
            অনুভব করে, আলো না জ্বালিয়েই দরজা খুলে দেয়। দরজারে ওপারের মানুষটা যে অভি নয় এই উপলব্ধির সাথে সাথে সে তীব্র
            যন্ত্রণা ও গভীর স্বস্তি একইসাথে অনুভব করে। <br>
            "কে?" <br>
            অন্ধকারে গোপাল শুধু বেঁটেখাটো শরীরের দুটো চোখের ঝলকানি দেখতে পেল।<br>
            "কে? কে তুমি? এখানে কি চাও!"- গোপাল তামিলে প্রশ্ন করে। সামনের মানুষটি অদ্ভূতভাবে হাসে।<br>
            —"সেই একই বৃদ্ধ গোপাল মহাত্ম্যা, সেই এক বৃদ্ধ স্বর, নতুন বছরের শুভেচ্ছা।"<br>
            গোপাল আলো জ্বালায়। দেখতে পায়, হাতে ব্যাগ, দাঁড়িয়ে আছে সিংহলী গ্রামপ্রধান বৃদ্ধ চার্লস উদভট্ট। বারো-তেরো বছর
            পর এই প্রথম সে আবার লঙ্কাপুরী সম্পর্কিত কোনওকিছুর মুখোমুখি হয়। গোপাল তাঁকে ঘরের ভেতরে আসতে বলে।<br>
            গোপালের দিকে আপাদমস্তক দেখে সে জিজ্ঞাসা করে, "অভিরামন রাজা কোথায়?" <br>
            —"আপনি আগে বসে একটু বিশ্রাম নিন। আপনি এখানে কিভাবে? আপনি কি সেরুভাভিলাইয়ের যাত্রাপথে?" <br>
            উদভট্ট তামিল সিংহলী সংমিশ্রণে বললেন,—"হ্যাঁ, কিন্তু আমার ওই জায়গার প্রতিই বিশ্বাস নেই। সবই সিংহলীদের
            তামিলভূমি হস্তগত করার ছল। আমি বোধগয়াতে ছিলাম"। <br>
            এরপর তিনি শুদ্ধ তামিলে বলেন, "আমি আসলে তোমাকে আর অভি দেখতেই এসেছি, কোথায় সে?" <br>
            গোপাল অতিথি আপ্যায়ন সাথে সাথে নিজেকে অবিচলিত রেখে বলে ওঠে, "ওকে আমি মাদ্রাজে পড়তে পাঠিয়েছি।"<br>
            —" একদম ঠিক করেছ। আমাদের শ্রীলঙ্কার সংহতি ভেঙে চুরে যাচ্ছে। তোমারও ওর সাথে যাওয়া উচিৎ ছিল। আমি জানতাম এসব
            হবেই" বলতে বলতে উদভট্ট অর্থপূর্ণ দৃষ্টি বিনিময় করেন, বলেন,"লঙ্কাপুরী রাজার বিষয়ে তুমি জানতে। জানতে না?! সব
            সংকেত ছিল ওর মধ্যে।" <br>
            গোপাল বলে সে কিছু বুঝতে পারছে না। "আগেরবারের মত এই নতুন বছরেও কার্ফ্যিউ জারি আছে, বাস থেকে নেমেই কি আপনি
            এখানে সোজা এলেন? আমার ঠিকানা পেলেন কোথায়? "<br>
            —"সেই ছেলেটি, পিয়াদাস, তোমার হয়ে কাজ করত, সে এখন আমার জামাই। সে নলিনীর প্রেমে পড়ে তাকে বিয়ে করে, ওদের সাত
            বছরের একটা মেয়েও আছে। নলিনী ওর মেয়ের নাম রেখেছে পদ্মিনী। আর তুমি জিজ্ঞাসা করছ আমি কি করে তোমার ঠিকানা
            পেলাম!" <br>
            গোপালের দেওয়া বিস্কুটে উদভট্ট কামড় দেয়। "এই চারিদিকের বিশৃঙ্খলায় জাগতিক পচন ধরে গেলেও, তোমার মনে থাকা উচিৎ
            আমরা দু'জন কিভাবে কাঁধে কাঁধ মিলিয়ে লঙ্কাপুরীরাজার সম্মুখীন হতাম। তুমি কি জানো সেই রাজা নির্বাণ লাভ করেছে?"
            <br>
            সাধারণ অর্থে এর মানে লঙ্কাপুরীরাজা মারা গেছে হলেও, বুদ্ধের শরণার্থীরা নির্বাণ শব্দের অর্থ মুক্তি মানেন।
            পানীয়ের গ্লাস টেবিলে রাখতে রাখতে গোপাল জিজ্ঞাসা করে, "রাজা কি এতই বৃদ্ধ হয়ে গেছল?" <br>
            —"বৃদ্ধ? ওর যা ক্ষমতা ছিল আরও ৫০০ বছর অনায়াসে সুস্থ সবলভাবে বেঁচে থাকতে পারত। এমনকি নিরুদ্দেশের আগেও জঙ্গল
            তোলপাড় করে সে শ'খানেক গাছ উৎখাত করে।"<br>
            —" কেন? পাগল হয়ে গেছল নাকি?" <br>
            উদভট্ট এক মুহূর্তের জন্য গোপালের দিকে ক্রুদ্ধদৃষ্টিতে তাকিয়ে পরক্ষণেই হেসে ফেলেন।<br>
            বলেন, "আমি তোমাকে বলেছি রাজা কোনও হাতি নয়, ও মানুষের চেয়েও বেশি। ও কি করে পাগল হয়ে যেতে পারে? দাঁড়াও আমি বলি
            তোমাকে কি হয়েছিল, তাহলে বুঝতে পারবে শ্রীলঙ্কার এই ভঙ্গুর অবস্থা কেন।"<br>
            একটু থেমে উদভট্ট আবার শুরু করে, "তুমি ললিত আদুলাত মুদালিকে চেনো? যে সিংহলী সামরিক বাহিনীকে তামিলদের শেষ করতে
            কাজে লাগাচ্ছে? ওর একজন তুতো ভাই আছে সিরিল তিসসানায়াংকা৷ সিরিল হাতি ধরার একটা সরকারি ঠিকা নিয়ে লঙ্কাপুরী আসে।
            এসবের কিছুই খবরে আসে না।"<br>
            "আমরা গ্রামবাসীরা অনেক চেষ্টা করেছি সিরিলকে বোঝানোর যাতে এখানে হাতি ধরার চেষ্টা না করে। ওকে বোঝানোর জন্য
            বিশ্বাসযোগ্য যা যা বলা যেতে পারে আমরা সবই বলেছি। আমরা এও বলেছি – রাজা এসব সহ্য করবে না। গ্রামের অর্ধেক ফাঁকা
            হয়ে যেতে শুরু করে।<br>
            কিন্তু সিরিল তিসসানায়াংকা কিছু পাত্তা দেয়নি। একবার সে টেবিলের তলা থেকে বড় বন্দুক বার করে আমার দিকে তাক করে
            চিৎকার করে বলে, "অ্যাই বুড়ো! এটা পরিষ্কার কর"।<br>
            —"ছিঃ! কেমন ধরনের মানুষ তুমি!” আমি সোজা বাড়ি গিয়ে নলিনী আর পিয়াদাসকে কলম্বো পাঠিয়ে দেওয়ার ব্যবস্থা করি, নিজে
            যাই না, আমরা কিছুজন লঙ্কাপুরীতেই থেকে যাই।"<br>
            এরই মধ্যে, হাতি শিকারিরা বিশালাকার গাছ কেটে কেটে জঙ্গলে বাঁকানো সারিতে গাছগুলো পুঁতে হাতির জন্য এমন ফাঁদ
            তৈরী করেছিল যাতে হাতিগুলি ভিতরে ঢুকে গেলে আর বেরতে না পারে। এর জন্য তারা বেশ কয়েক হাজার টাকা খরচ করেছিল।
            আমরা কীই বা করতে পারতাম? হাতি শিকারীরা লঙ্কাপুরীর অধিবাসীদের সমস্ত বিরোধিতা চূর্ণ করে দিয়েছিল। আমরা যখন
            তাদেরকে রাজার কথা বললাম, তারা বলল, "সে অন্য যেকোনও সাধারণ হাতির মত ক্ষেতের আখ খাওয়া একটি জন্তু, তাই নয় কি?
            আমরা তাকেও ধরব, এবং তারপরে তোমরা শান্তিতে আখ ফলাতে পারবে"। তারা আমাদেরকে সিরিলের রাইফেল সম্পর্কে নানারকম
            মিথ্যা কথা বলেছিল।<br>
            এক মাসের মধ্যেই ড্রাম বাজানো শুরু হয়। শিকারিরা এখানে সেখানে কেটলড্রামের বাজনাদারদের রাখে এবং বাকিরা ঝোপেঝাড়ে
            সারি সারি দাঁড়িয়ে হাতিদের তাড়ানোর জন্য একটি ঘেরাটোপ তৈরি করে। স্বাভাবিকভাবেই, সিরিলের পরিকল্পনা অনুসারে,
            হাতিগুলি ছুটে গিয়ে খাঁচায় ঢোকে এবং তাদের খাঁচায় বিশাল খিলান দিয়ে আটকে দেওয়া হয়। শিকারিরা তাদের পদ্ধতিটির
            ব্যাখ্যায় বলে- তারা হাতিদের ফাঁদে ফেলবে, কিছুক্ষণ অনাহারে রাখবে এবং তারপরে খাবার দিয়ে পোষ মানিয়ে ফেলবে।
            কিন্তু লঙ্কাপুরী রাজা যে এই হাতিদের মধ্যে ছিল না, তা কেবল গ্রামবাসীরাই জানত। সেই রাতে, হাতিরা ভয়ংকর গর্জন
            শুরু করেছিল। কিন্তু আধঘন্টা মত পরে হঠাৎ সব নিশ্চুপ হয়ে যায়। কিন্তু স্বাভাবিকভাবে হাতিগুলো যতক্ষণ না ছাড়া পায়
            ততক্ষণ গর্জন করা উচিৎ ছিল। রাতের মাঝামাঝি সময়ে, যারা হাতির খাঁচার রক্ষী ছিল তারা চিৎকার শুরু করে এবং আহত
            কুকুরের মতো গ্রামে ছুটে আসে। তাদের অসংলগ্ন বিড়বিড় থেকে জানা যায় যে, বিশালাকার, দু'টি হাতির সমান লম্বা একটি
            হাতি খাঁচার বাইরে দাঁড়িয়ে গাছের খিলান উপড়ে ফেলে দিয়েছে। <br>
            অনেক দূরে বনের প্রান্ত থেকে যেন এক ক্ষিপ্ত পাহাড়ী জন্তুর দাঁত ঘষার সাথে গাছের ঝাঁকুনির শব্দ শোনা গেল ।
            আমাদের মধ্যে কয়েকজন যারা বনের পথ জানি কী ঘটছে তা দেখার জন্য এগিয়ে গেলাম। <br>
            ঘন অন্ধকারে রাজা হাতির খাঁচা ভাঙায় উন্মত্ত। খাঁচা ভাঙতে গেলে খাঁচার মাঝের অংশে পৌঁছতে চারদিকের প্রত্যেকটি
            বিশাল খিলান ভাঙতে হত যা বিশালাকার মেশিনের সাহায্যে বানানো হয়েছিল। আমরা যখন সেখানে পৌঁছাই প্রথম খিলানটি
            ইতিমধ্যে দুটি হাতি সমান প্রশস্ত হয়ে গেছে। ভোর তিনটে, রাজার ক্রোধ বাতাসে ঝড়ের মত আলোড়ন তোলে । আমরা ভয়ে
            ছুটতে ছুটতে ঘরে ফিরে আসি।<br>
            প্রথমে, সিরিল তিসসানায়াক্কা এই নিয়ে মাথা ঘামায় না। সে ভেবেছিল, হাতিটি একটি তোরণ ভেঙে ভিতরে ঢুকে গেলেও,
            পরের ফাঁদে ঠিক আটক হবে।<br>
            তারপর দিন কয়েক কেটে যায়। গাছ উপড়ানোর শব্দও ক্ষীণ হতে হতে বন্ধ হয়ে যায়। কেউ কী ঘটেছে তা খুঁজে বের করার জন্য
            বনে যাওয়ার সাহস পায়না। এখন আবার হাতিরা গর্জন করতে শুরু করেছে। বিশালাকার হাতিটি অবশ্যই আটক পড়েছে ভেবে,
            সিরিল ভাঙা বেড়াটিকে পুনর্নির্মাণের জন্য আবার মেশিনগুলি চালু করে। একটা মেশিন যখনই গাছ উপড়ে ফেলে দেওয়ার কাজ
            শুরু করেছে, রাত এগারোটা, তখন হঠাৎ খুব কাছাকাছি হাতির গর্জন শোনা যায়। সিরিল তার জিপ থেকে বেরিয়ে এসে ব্যাপারটা
            দেখতে থাকে। রাজা কাছের ঘন ঝাড় থেকে বেরিয়ে এসে মেশিনের দিকে ছুটে যায়। সিরিল ভয়ে ছুটে জিপে উঠে পড়ে। রাজা মাথা
            নীচু করে কৈফিয়ত নেওয়ার ভঙ্গিতে এগিয়ে এসে বিশাল অট্টালিকা বা যুদ্ধের ট্যাঙ্কের সমান জার্মান মেশিনের চাকার
            ভেতর শুঁড় ঢুকিয়ে, তাকে শূন্যে তুলে ছুঁড়ে ফেলে। অর্থহীন গর্জন করে মেশিনটি পেছনে ছিটকে পড়ে যায়। এরপর, রাজা
            ঘাড় ঘুরিয়ে সোজা সিরিলের দিকে এগিয়ে যায় । সিরিল জিপটি চালু করতে না পেরে, পাশের রাইফেলটি আঁকড়ে ধরে জিপ থেকে
            লাফিয়ে বেরিয়ে দৌড়তে আরম্ভ করে। এই মুহুর্তে, আমরা বুঝতে পেরেছিলাম যে রাজা কেন ফাঁদ ধ্বংসের প্রক্রিয়া
            মাঝরাস্তায় থামিয়েছিল। কারণ তার আসল লক্ষ্য ছিল ফাঁদ নয়, যারা ফাঁদ তৈরি করেছে তাদের ধ্বংস করা। <br>
            সিরিল দেখল রাজা সরাসরি তার দিকে এগিয়ে চলেছে। সৈনিকের মতো মাটিতে হাঁটু ঠেকিয়ে, রাজার কপালে রাইফেল লক্ষ্য করে
            সে ট্রিগারটি দু'বার টিপল। পাথর ফাটার শব্দ করে রাইফেলের গুলি বেরিয়ে এল। তৎক্ষণাৎ রাজার কপালে দুটি লাল দাগ
            দেখা গেল। সিরিল তার রাইফেল সোজা করে উঠে দাঁড়াল। অন্যান্য মেশিনগুলির মত তার রাইফেলও জার্মানি থেকে বিশেষভাবে
            বানিয়ে আনানো হয়েছিল, যার গুলি সোয়া আধ মাইল দূর থেকেও লক্ষ্যভেদ করত, এবং তাতে দূরবীনও লাগানো ছিল। তাই তার
            গুলি হাতির মস্তিষ্ক ভেদ করেছে নিশ্চিত হয়ে সে উঠে দাঁড়ায়। এতক্ষণে আহত হাতিটির হাঁটু ভাঁজ করে মাটিতে লুটিয়ে
            পড়া উচিৎ ছিল। কিন্তু বোকা সিরিল বুঝতেই পারেনি যে এটি কোনও হাতিই নয়। যে গুলি তার মস্তিষ্কভেদ করেছিল, তা তাকে
            একমুহূর্তের জন্যও ধীর, দুর্বল করতে পারেনি, দুই পদক্ষেপেই সে সিরিলের কাছে এসে পৌঁছায়।<br>
            সিরিলের হাত পা অসাড় হয়ে আসে, শুধু ভয়ে মুখ থেকে আর্তনাদ বার হয়। পরমুহূর্তেই, সব শেষ। নিস্তব্ধ। <br>
            এক সপ্তাহ পরে সিরিলের আত্মীয়েরা তার ছিন্নভিন্ন বিক্ষিপ্ত দেহ জড়ো করে দুটি প্লাস্টিকের বালতিতে ভরে নিয়ে
            যায়।<br>
            সিরিলকে ধ্বংস করার পর রাজা ক্ষান্ত হয় না, সে সোজা পেতে রাখা ফাঁদগুলির দিকে এগিয়ে চলে এবং একে একে সব ভেঙে
            গুঁড়িয়ে দেয়। লুকিয়ে ধ্বংসলীলা দেখতে দেখতে আমাদের গায়ে কাঁটা দিয়ে ওঠে। দু তিন মিনিটে সব গাছ ধ্বসে পড়ে। কপাল
            থেকে রক্ত ঝরতে থাকা অবস্থায় সে যুদ্ধ চালিয়ে যায়। অনেকক্ষণ ধরে দেখতে দেখতে আমাদের খিদে তেষ্টায় ক্লান্তিতে
            ঘিরে ধরে। হাতিধরার লোকগুলো বহু আগে পালিয়ে গিয়েছিল, লঙ্কাপুরীর গ্রামবাসীরাই জঙ্গলে অবশিষ্ট ছিল। সন্ধ্যের পর
            অন্ধকার ঘনিয়ে এলে আমরাও গ্রামে ফিরে আসি। গাছ উপড়ানোর ধ্বংসলীলার শব্দ সারারাত শোনা যায় । সকালে ঘুম ভাঙলেই
            আমরা দ্রুত, রুটি কলা এসব নিয়ে রাজার একার লড়াইয়ে তাকে সাহায্য করতে সামিল হতে যাই। তার পুরো কপাল জুড়ে এখন
            রক্তের মেঘ। শুঁড়ের একপাশে ফাটলের চিহ্ন। শুঁড় যে অংশে মুখে প্রবেশ করছে, সে অংশে রক্তের ঘন কালো জমাটের দাগ।
            আমি কান্নায় ভেঙে পড়ি।<br>
            সেদিন এক ফোঁটাও জল না খেয়ে আমি সন্ধ্যে অবধি সেখানে বসে থাকি, তবুও সময়ের গতি বুঝতে পারি না। যখন রাজা খাঁচার
            মাঝখানে চলে যায় এবং যেখান থেকে আর আমরা তাকে দেখতে পাই না, তখন আমরা গ্রামে ফিরে যাই। <br>
            সেদিন রাতে রাজার গর্জনে আমার ঘুম ভেঙে যায়। ভয়ংকর যন্ত্রণার আর্তনাদের শব্দে মনে হয় মাথা ছিঁড়ে আসছে। আমি
            ভেবেছিলাম এই গর্জন আমার মনের ভ্রম, তাই কপালে ভেজা কাপড় রেখে আমি আবার ঘুমের চেষ্টা করি। কাঁপুনি দেওয়া জ্বরে
            আমার গা পুড়ে যেতে থাকে। নলনীও ছিল না আমার কাছে, আর নিজে উঠেও ভেষজ ওষুধ খেয়ে তারপর শোয়া আমার সাধ্যে কুলোয়না।
            সেইদিনই, ১৯৮২ শেষে ১৯৮৩ এর সূচনা হয়। আমি নিশ্চিত জানি যে সময়ে আমি রাজার গর্জন শুনি, তখন অবশ্যই রাত ১২ টা
            বেজেছিল। আমার দেয়ালঘড়ি জানান দিচ্ছিল ১২ টা বাজার শব্দ। এই সময়হীন বিরতি দুটো দিন, দুটো বছর, দুটো যুগের বিভাজন
            রচনা করছিল। রাজার গর্জন প্রকট হয়ে সেই বিরতির শূন্যে হারিয়ে যায়। <br>
            পরেরদিন আমি খাঁচা দেখতে গিয়ে বিস্মিত হই, বড়, ছোট, মেয়ে, ছেলে, বাচ্চা সব হাতিকে খাঁচার চারপাশে বিক্ষিপ্তভাবে
            দাঁড়িয়ে থাকতে দেখি। ভাঙা খাঁচার প্রবেশদ্বারে দাঁড়িয়ে দেখি চারটি বেড়াই সমান্তরালে ভেঙে পড়ে আছে। ভিতরের আটক
            হাতির দল বেরিয়ে এসে খোলা জায়গায় দাঁড়িয়ে থাকলেও রাজাকে দেখা যায় বেড়ার পেছনে ছায়ায় আকাশের দিকে শুঁড় উঁচিয়ে
            সাক্ষাৎ কোনও দেবমূর্তির মতন বসে থাকতে। শুঁড়সহ তার পুরো মাথা রক্তে ডুবে থাকতে দেখা যায়। আমার শরীর অকস্মাৎ
            সমস্ত শক্তি হারিয়ে ফেললে আমি পড়ে জ্ঞান হারাই। গ্রামের ছেলেরা আমার অজ্ঞান দেহ তুলে নিয়ে না এলে, আমি ওখানেই
            শান্তিতে মারা যেতাম। এরপর এক ভয়ংকর যুগের সূচনা হয়। জুলাই-১৯৮৩, সিরিল ম্যাথিউ আর জেমিনি তিসসানায়াক্কার
            বাহিনীকে স্বচক্ষে কলম্বোতে তামিলদের কেটে টুকরো টুকরো করে দিতে দেখি। এই ঘটনার প্রত্যক্ষদর্শী হওয়াও আমার
            দুর্ভাগ্যে ছিল। এই চোখ দিয়েই আমি বোধগয়া দর্শনে যাই, যে চোখ আমাকে অমানবিক নৃশংসতার সর্বশেষ সীমা দেখিয়েছিল।
            <br>
            এই দীর্ঘকালীন আলোচনায় উদভট্টের কন্ঠস্বর ভেঙে না গেলেও সময়ে সময়ে তার হৃদয় চূর্ণবিচূর্ণ হয়েছে। অজান্তেই চোখের
            জল গড়িয়ে পড়েছে। গোপালও চোখের জল ঢাকার হাজার চেষ্টা করেও তা লুকোতে পারেনি। তার বিচলিত মুখের দিকে সশ্রদ্ধ
            হতভম্ব তাকিয়ে গোপাল বলে ওঠে, "অভিকে আমি মাদ্রাজে পাঠাইনি, আসলে...." <br>
            উদভট্ট বাধা দিয়ে বলেন, "তোমার দরজায় কড়া নাড়ার আগেই আমি তা জানি।" তিনি হাত দিয়ে চোখ ঘষেন। বলেন, "আমি শুধু
            লঙ্কাপুরী রাজার জন্য কাদঁছি না। বাস থেকে নামার সময় পুলিশ সকলকে দাঁড় করিয়ে জিজ্ঞাসাবাদ করছিল। আমি যখনই আমার
            গন্তব্য হিসেবে তোমার ঠিকানা বলি, আমাকে রাজ অভ্যর্থনা করা হয়। আমাকে তারা জিপে করে সোজা পুলিশ স্টেশনে নিয়ে
            গিয়ে আমার সব বক্তব্য লিখে রাখে। একজন পুলিশ আমাকে পরোক্ষভাবে অভিরামন রাজার কথা বলে। সে আমাকে তোমার উপর
            গুপ্তচরবৃত্তির কাজ দিয়ে সবকিছু জেনে নিতে বলেছে এবং আমাকে এখানেও এনেছে তাদেরই জিপে। সিংহলীদের আমি এজন্যই
            নির্বোধ বলি। আমাকে পাঠিয়েছে তোমার গুপ্তচরবৃত্তি করতে! আমার শুধু তোমাকে একটাই কথা বলার আছে, আমি তীর্থভ্রমণে
            যাচ্ছি, যেখানে প্রত্যেক তীর্থযাত্রীকে আমি ব্যক্তিগতভাবে লঙ্কাপুরী রাজার কথা বলব—<br>
            "লঙ্কাপুরীতে জন্মানো অভিরামনের জীবনও রাজার জীবনধর্মের চেয়ে এমন কিছু আলাদা নয়।"
        </p>
        <p style="text-align: justify; padding: 15px;">
            <em>পিরামিল (১৯৩৭-১৯৯৭): একজন শ্রিলঙ্কান তামিল কবি ও গল্পলেখক ও নাট্যকার। </em><br>
            <em>ঋন- ফ্রেঞ্চ ইন্সটিটিউট অফ পন্ডিচেরী
            </em>



        </p>
    </div>
</body>

</html>