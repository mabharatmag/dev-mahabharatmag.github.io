<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sovyotar_agragati_may21</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <p style=" font-size: 50px; padding: 0px 15px; text-align: left; margin: 0px;">সভ্যতার অগ্রগতি ও বিপন্ন পরিবেশ</p><br>
    <font4 style="padding-left: 15px;">অমিয় ভট্টাচার্য্য</font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            ১৭৪০-৬০ খ্রিস্টাব্দের মধ্যে ইংল্যান্ডে শিল্প বিপ্লব হয়েছিল। শিল্প বিপ্লব আসলে ছিল শিল্প প্রযুক্তির
            বিপ্লব,আর এই প্রযুক্তিতে তৈরি হলো কয়লা জ্বালাবার চুল্লি, পিচ রাস্তা তৈরির কৌশল, বাষ্প চালিত রেল
            ইঞ্জিন।কল-কারখানার চিমনি থেকে বের হতে থাকলো কালো ধোঁয়া, আর তা থেকে বিষিয়ে উঠলো পরিবেশ। এই শিল্প বিপ্লবের
            হাত ধরে একদিকে যেমন মানব সভ্যতার ব্যাপক অগ্রগতি ঘটেছিল অপরদিকে এই শিল্প বিপ্লবই সূচনা করলো পরিবেশ দূষণ।যে
            দূষণ আজকে সমগ্র পৃথিবীকে গ্রাস করেছে। পৃথিবী নামক এই গ্রহ হয়ে উঠেছে এক ভয়াবহ ডাস্টবিন। আর আমরা ক্রমশ
            প্রযুক্তি থেকে আরো উন্নততর প্রযুক্তির দিকে ছুটে চলেছি আর এই উন্নত প্রযুক্তি আমাদের এই গ্রহে জমা করছে
            উন্নয়নের আবর্জনা।<br>
            বিষয়টা আরেকটু সহজ করে বললে, সভ্যতার অগ্রগতিতে কলকারখানা গড়ে উঠলো। মানুষ গ্রাম থেকে শহরে এল। শহরের লোক
            সংখ্যা বাড়ল। শহর থেকে গড়ে উঠলো নগর ।নগর আরো বড় হয়ে গড়ে উঠলো মহানগর। ১৯৫১ সালে ভারতে যেখানে ২৮৪৩ টি শহর
            ছিল সেখানে ২০০১ সালে মাত্র ৫০ বছরে শহর বেড়ে হল ৪৩৬৮ টি ।যত বেশি নগরায়ন প্রাকৃতিক সম্পদের উপর ততো বেশি
            চাপ।সারা পৃথিবীর নিরিখে ২০টি সর্বাধিক দূষিত শহরের ১৩টি শহর রয়েছে আমাদের এই দেশে। জন্মের বয়স থেকে যানবাহনে
            টিকিট কাটার বয়স পর্যন্ত (সাড়ে তিন বছর)এই বয়সের প্রায় ৬৬ কোটি শিশুর আয়ু কমেছে এই দেশে। ---মুখ্য কারণ বায়ু
            দূষণ।২০০০-২০১৫ জুন এই সময় সীমায় আমাদের রাজধানী দিল্লির বায়ু দূষণ ১৯৯৯ সালের তুলনায় বেড়েছে ২০ শতাংশ।
            চীনের বেজিং শহরের মত আমাদের দিল্লীও আক্রান্ত হয়েছে ভয়ঙ্কর ধোঁয়াশায়। স্কুল কলেজ ছুটি দেওয়া হয়েছে।
            প্রয়োজন ছাড়া মানুষকে ঘরের বাইরে বেরোতে নিষেধ করা হয়েছে। জোড় বিজোড় সংখ্যায় গাড়ি চালানো হয়েছে।বস্তুত
            ভারতের সমস্ত প্রথম শ্রেণী ও দ্বিতীয় শ্রেণীর শহরগুলোকে ধরলে একমাত্র দক্ষিণ ভারতের কোয়েম্বাটুর ছাড়া আর কোন
            শহরই বায়ু দূষণের নিরিখে বসবাসের যোগ্য নয়।এর ফলে শহরগুলিতে লাফিয়ে লাফিয়ে বাড়ছে শ্বাসকষ্ট জনিত
            অসুখ,এলার্জি,হাঁপানি ইত্যাদ।<br>
            শহরের বর্দ্ধিত জনসংখ্যার স্থান সংকুলানের জন্য গড়ে উঠেছে বহুতল বাড়ি। এইসব বাড়ি তৈরীর জন্য লাগছে প্রচুর
            পরিমাণে ইঁট।পশ্চিমবঙ্গে বর্তমানে প্রায় ৪৫০০ টি ইঁটভাটা আছে, এর মধ্যে সবচেয়ে বেশি আছে উত্তর ২৪ পরগনা
            জেলায়।এই জেলায় প্রায় ৬৫০টি ইঁটভাটা আছে যা রাজ্যের মোট ইঁটভাটার ১৫ শতাংশ।এই অবস্থানের কারণ বৃহত্তর কলিকাতা
            এলাকার সান্নিধ্য।আবার এইসব ইঁটভাটার অনেকগুলির সরকারি অনুমোদন নেই। ইঁটভাটার মালিকরা ইঁটভাটা জ্বালানোর জন্য এক
            ধরনের জ্বালানি মিশ্রণ ব্যবহার করেন। এই মিশ্রণ ধানের তুষ ও ডিজেল দিয়ে তৈরি।এটা ব্যবহার করা হয় জ্বালানির খরচ
            কমানোর জন্য এবং অল্প সময়ে বেশি ইঁট তৈরীর জন্য। ডিজেল দিয়ে তৈরি জ্বালানি মিশ্রন উচ্চমাত্রায় কার্বন ডাই
            অক্সাইড উৎপাদন করে যেটা কম উচ্চতা বিশিষ্ট চিমনি দিয়ে বেরিয়ে আসে এবং পরিবেশকে দূষিত করে।ইটভাটার চুল্লির
            উচ্চতাও বড় উদ্বেগের বিষয়। সরকার স্বীকৃত চিমনির মাপ যেখানে ৭৭ ফুট সেখানে ব্যবহার করা হয় ৩৫ ফুট উচ্চতার
            চিমনি। এর ফলে অত্যন্ত দূষিত ধোঁয়া বায়ুমণ্ডলের ট্রপোস্ফিয়ারের মধ্যে মিশে যাচ্ছে এবং এলাকার মানুষ দূষিত
            বায়ুতে শ্বাস নিচ্ছেন।আবার চুল্লিতে বড় বড় পাখা চালাতে বিশাল আকারের জেনারেটর ব্যবহার করা হচ্ছে। চুল্লি
            একবার জ্বালালে সেটা ৫ থেকে ৬ মাস পর্যন্ত চালু রাখা হয়।ফলে ওই জেনারেটরের বিকট শব্দ ইঁটভাটার মালিক ও
            শ্রমিকদের মেজাজকে খিটখিটে করে তোলে এবং এলাকার বাসিন্দাদের ক্ষতি করে। এই ইঁটভাটাগুলি মাটির জন্য জমির টপ সয়েল
            বা উপরিভাগের মাটি কেটে নেয়।প্রকৃতিতে এই মাটি তৈরি হতে ২০০০বছর সময় লাগে। এর ফলে জমি বন্ধ্যা হয়ে পড়ে। আবার
            ইঁটভাটায় যে প্রচুর জল লাগে তার জন্য পাম্পের সাহায্যে জল তুলে নেওয়া হয়। প্রয়োজনের চেয়ে বেশি জল তোলা
            হয়,ফলে ভূগর্ভস্থ জলস্তর নেমে যায়।চাষিরা সুখা মরসুমে প্রয়োজনীয় জল পান না।এইভাবে ইঁট-কাঠ-পাথরের যে
            স্বর্ণসৌধ আমরা নির্মাণ করছি তাতে আমাদের বিপদ বাড়ছে। <br>
            বহুতল বাড়ির জন্য তুলে আনা হচ্ছে গভীর পাইপ লাইনের মাধ্যমে ভূগর্ভস্থ জল।গ্রামাঞ্চলে উচ্চ ফলনশীল বীজ চাষের
            জন্যও প্রয়োজন হচ্ছে প্রচুর জল। ফলে টান পড়ছে ভূগর্ভস্থ জলের ভাণ্ডারে, আর সেখানেই হচ্ছে আর্সেনিক দূষণ।
            ১৯৯৭-৯৮ সালে চাকদহ পুরসভার নতুন পাড়ার বাসিন্দা শৈলেন বিশ্বাস চর্ম রোগ নিয়ে চাকদহ হাসপাতালে ডাক্তার সৌমেন
            অধিকারীর কাছে আসেন।তিনি সন্দেহ করেন শৈলেনবাবুর আর্সেনিকোসিস রোগ হয়েছে।এই সন্দেহ সঠিক প্রমাণিত হয় কলিকাতা
            স্কুল অফ ট্রপিকালের মেডিসিনের ডাক্তারদের দ্বারা। চাকদহের ১১নং ওয়ার্ডের কাঁঠালপুলির বাসিন্দা কানাই কর্মকারও
            এই রোগে আক্রান্ত। ৩১/১১/২০০২ এর আনন্দবাজার পত্রিকায় একটি বিস্তারিত প্রতিবেদন পেশ করা হয় - 'আর্সেনিক
            আক্রান্ত নদীয়ার ১৫টি ব্লক' চাকদহের ঘেঁচুগাছি, হরিণঘাটার দাসদিহা,নোমাঘাটা, উত্তরপাড়ায় আর্সেনিক আক্রান্ত বহু
            মানুষের মৃত্যু হয়েছে।শুধু নদীয়ায় নয় উত্তর২৪পরগনা, বর্ধমান, হুগলি প্রভৃতি জেলাও আর্সেনিক দূষণের কবলে
            পড়েছে।শুধু ভূগর্ভস্থ জল নয় গঙ্গা নর্মদা প্রভৃতি নদীও ভীষণ ভাবে দূষিত।সারা পৃথিবীর সর্বাধিক ১০টি দূষিত নদীর
            তালিকার শীর্ষে থাকবে গঙ্গা ও যমুনা নদী।ভারতের কেন্দ্রীয় দূষণ নিয়ন্ত্রক পর্ষদ ভারতের ২৯০টি নদীর জল দূষণ
            সংক্রান্ত একটি সমীক্ষায় দেখিয়েছে ,এই সমস্ত নদীগুলির সম্মিলিত দৈর্ঘ্যের ৬৬ শতাংশ বা ৮৪০০ কিমি দৈর্ঘ্য এতটাই
            দূষিত যে এই অংশে কোনও জলজ প্রাণী বেঁচে থাকতে পারেনি।গত ৭৫ বছরে আমরা অর্থাৎ মানুষেরা সমুদ্রের তলায় গড়ে ওঠা
            প্রবাল দ্বীপগুলো নিয়মিত ধ্বংস করে চলেছি।সারা পৃথিবীর প্রবাল দ্বীপগুলোর ২৭ শতাংশই আজ বিলুপ্ত।অতিরিক্ত মাছ
            ধরার জন্য জলের তলায় ডিনামাইট বিস্ফোরণের সাহায্য নেওয়া,দ্বীপের আশপাশ দিয়ে ডুবো জাহাজের যাতায়াত
            প্রবালদ্বীপকে ধ্বংস করে চলেছে। এইভাবে চললে আগামী ২৫ থেকে ৩০ বছরের মধ্যে পৃথিবীর অবশিষ্ট প্রবাল দ্বীপ ধ্বংস
            হবে। সমুদ্রের মালিকানা কোন দেশ বা জাতির না থাকায় সমুদ্রে প্লাস্টিক সহ অন্যান্য বর্জ্য,যা আপনা থেকেই
            ধ্বংসপ্রাপ্ত হয় না,এমন প্রায় ৬০কোটি কিলোগ্রাম বস্তু প্রতিবছর সমুদ্রগর্ভে নিক্ষেপ করা হয়।<br>
            একবিংশ শতাব্দীর 'প্লাস্টিক যুগ'- এ সুউচ্চ পর্বত শিখর থেকে সমুদ্রের তলদেশ সর্বত্র যে প্লাস্টিক আমরা দেখতে পাই
            তা ১৯০৭ খ্রিস্টাব্দে বেলজিয়ামের রসায়নবিদ লিও হেনডিক বেকল্যান্ডের সৃষ্টি।এরপর বিজ্ঞানের হাত ধরেই সিন্থেটিক
            প্লাস্টিক এর বিবর্তন ঘটেছে। পেট্রোলিয়ামজাত কার্বন যৌগের রূপ হল প্লাস্টিক।যার বিনাশ নেই, মাটিতে মেশে না,শত
            শত বছর ধরে একই অবস্থায় থেকে যায়। আর যদি পুড়িয়ে ফেলা হয় তাহলে যে হাইড্রোকার্বন বাতাসে মেশে তাতে হয়
            মারাত্মক দূষণ। নির্গত হয় বিষাক্ত ডাই অক্সিন ফিউরন গ্যাস যা ক্যান্সার হাঁপানি প্রভৃতি রোগ সৃষ্টির সহায়ক।
            এইরকম তিনটি ফ্রান্স দেশের সমান আয়তনের প্লাস্টিক প্রশান্ত মহাসাগরে ভেসে যেতে দেখা গেছে।সারা পৃথিবীতে
            জ্বালানি তেল হলো একটি বড় ব্যবসা। সারা আরব দুনিয়া জ্বালানি তেলের ভান্ডার হিসেবে স্বীকৃত। প্রতি ১০ লক্ষ টন
            জ্বালানি তেল সমুদ্রপথে রপ্তানি করা হলে এক টন তেল অবধারিতভাবে সমুদ্রের জলে পড়ে যায়।এই তেল সমুদ্রে প্রাণী
            হত্যার একটি প্রধান উপাদান --- জল দূষণের মুখ্য কারিগর।জল দূষণের কারণে পশ্চিম অস্ট্রেলিয়ার হ্যামলিন বে'র পাড়ে
            মৃত্যু হয়েছে ১৫০টি তিমি মাছের।গাল্ফ ওয়ারের সময় দেখা গিয়েছিল জ্বালানি তেল গায়ে মাখা সমুদ্রতীরে মরে পড়ে
            থাকা অগণিত পাখি।<br>
            পরিবেশ আজ শুধু জাতীয় সমস্যা নয়,আন্তর্জাতিক সমস্যা। সভ্যতার ক্রমবিকাশের সঙ্গে সঙ্গে যতই প্রযুক্তিবিদ্যার
            ক্রমোন্নতি ঘটুক না কেন দূষণ কিন্তু আরো ভয়ঙ্কর হয়ে উঠেছে। আমাদের দেশে পরিবেশবিদ্যা শিক্ষা বিদ্যালয় থেকে
            স্নাতক স্তরে অবশ্য পাঠ্য হবার পরেও সমাজে পরিবেশ সচেতনতা বা পরিবেশ বিপর্যয় সম্পর্কে ধারণা কতটা বেড়েছে তা
            নির্ধারণ করার চেষ্টা হয়নি।বর্তমানে আমাদের দৈনন্দিন জীবনে অসংখ্য রকমের ইলেকট্রিক ও ইলেকট্রনিক্স জিনিসের
            ব্যবহার বেড়ে চলেছে। মোবাইল ফোন,কম্পিউটার, টেলিভিশন, ডিভিডি, ওয়াশিংমেশিন, রেফ্রিজারেটর, ফ্যাক্স মেশিন
            বিভিন্ন ধরনের সুইচ ইত্যাদি প্রচুর পরিমাণে ব্যবহার করা হচ্ছে।আবার এইসব জিনিসের একটা বড় অংশ কিছুদিন ব্যবহারের
            পর খারাপ হয়ে যাচ্ছে,বার বার সারানোর পরেও বেশ কিছু জিনিস আর কাজে লাগছে না।আগে একটি কম্পিউটার সাত থেকে আট বছর
            চলত এখন তা কমে তিন থেকে পাঁচ বছর হয়েছে।অন্যদিকে প্রযুক্তি পরিবর্তনের জন্য এই ধরনের অনেক জিনিস বাতিল হয়ে
            যাচ্ছে।এইসব বাতিল জিনিস বা তাদের অংশকে বলা হয় ই- আবর্জনা।জমে উঠছে ই-আবর্জনার পাহাড়।একসময় কম্পিউটারে ফ্লপি
            ডিস্ক ব্যবহার করা হতো।আধুনিক প্রযুক্তিতে এই ফ্লপি ডিস্ক বাতিল হয়ে গেছে, ফলে সারা পৃথিবীতে এখন প্রায়
            ৫০০কোটি ফ্লপি ডিস্ক ছড়িয়ে আছে,যা বর্জ্য পদার্থ হিসেবে স্বীকৃত।পৃথিবীতে প্রতি ঘন্টায় তৈরি হচ্ছে ৪০০০ টন
            ই-আবর্জনা। অন্যান্য আবর্জনার তুলনায় ই-আবর্জনার পরিমাণ বাড়ছে তিনগুণ।এখন ভারতে আনুমানিক তিন কোটি কম্পিউটার
            ব্যবহৃত হয়।২০২০ তে এর সংখ্যা ১০কোটিতে পৌছেছে। বর্তমান ভারতে প্রতি বছর ই-আবর্জনা তৈরীর পরিমাণ ১০লক্ষ
            টন।২০২০তে এই পরিমাণ হয়েছে ২৫ লক্ষ টন।ভারতে মূলত দশটি রাজ্যে (গুজরাট, মহারাষ্ট্র ,মধ্যপ্রদেশ,উত্তর প্রদেশ,
            দিল্লি,পাঞ্জাব,অন্ধ্রপ্রদেশ, তামিলনাড়ু,কর্ণাটক,পশ্চিমবঙ্গ) তৈরি হয় ৭০ শতাংশ ই-আবর্জনা।<br>
            এছাড়া বিপুল পরিমাণ ই-আবর্জনা রপ্তানি করা হয়। ভারত চীন আফ্রিকায় এই ধরনের ই-আবর্জনা রিসাইক্লিং এর জন্য
            পাঠানো হচ্ছে।কি আছে এই ই-সামগ্রীতে? বলা হয় একটি কম্পিউটারে থাকে অন্তত ১০০০ ধরনের পদার্থ। ইলেকট্রনিক যন্ত্রে
            থাকে নানান ধরনের প্লাস্টিক,কাঁচ লোহা,তামা,দস্তা,অ্যালুমিনিয়াম, সোনা,রূপা ইত্যাদি যেগুলি সাধারণভাবে
            ক্ষতিকারক নয়। অন্যদিকে থাকে সীসা,পারদ ক্যাডমিয়াম,পিভিসি,বেরিয়াম, বেরিলিয়াম,ব্রোমিনযুক্ত অগ্নি প্রতিরোধক
            ইত্যাদি সেগুলি পরিবেশের পক্ষে নানান অবস্থায় ক্ষতিকারক।এইসব পদার্থই অপচনশীল।ফলে ই-আবর্জনা যথাসম্ভব রিসাইকেল
            করাই আবর্জনা ব্যবস্থাপনার একমাত্র পথ।কিন্তু যেগুলি ক্ষতিকারক নয় সেগুলি যন্ত্র থেকে আহরণের সময় যথাযথ পদ্ধতি
            না মানলে তা পরিবেশ দূষণ এবং কর্মীদের স্বাস্থ্যহানি ঘটায়।অন্যদিকে সীসা, পারদ, ক্যাডমিয়াম, বেরিলিয়ামের মত
            বিষ পদার্থ যা পরিবেশে চলে গেলেই বিপদ।ফলে এগুলি সাবধানের সঙ্গে আহরণ ব্যবহার এবং সংরক্ষণ করা প্রয়োজন।<br>
            সুতরাং সমস্যা আমরা অর্থাৎ মানুষরা তৈরি করেছি,সমাধান আমাদেরই খুঁজতে হবে। পরিবেশবাদী আন্দোলনকারীরা সমস্যা ও
            সমাধানের কথা বলবেন,কিন্তু রাষ্ট্রকেই কড়া নজরদারি সহযোগে এর সমাধান খুঁজে বার করতে হবে,নইলে সভ্যের বর্বর লোভ
            মানব সভ্যতাই একদিন ধ্বংস করবে।যারা মাঠে ঘাটে মলত্যাগ করে কিংবা উনুন জ্বালিয়ে রান্না করে সেই সমস্ত গরিব
            মানুষদের আমরা সবচেয়ে বড় পরিবেশ দূষণকারী হিসেবে চিহ্নিত করি,কিন্তু একজন ভারতীয়ের চেয়ে ইউরোপিয়ান বা একজন
            আমেরিকান বেশি জল নষ্ট করে,বেশি শীতাতপ নিয়ন্ত্রিত যন্ত্রের সহায়তা গ্রহণ করে।কোন কোন পরিবারে এখন পরিবারের
            সদস্য সংখ্যার চেয়ে মোবাইল ফোনের সংখ্যা বেশি। ধনী পরিবারে দেখা যায় সদস্য পিছু প্রায় এক বা একাধিক দু চাকা
            বা চার চাকার গাড়ি।ভারতে ক্রমশ কোটিপতির সংখ্যা বাড়ছে, ই-আবর্জনার পরিমাণও বাড়ছে। তাই এই সমস্যাগুলি সমাধানের
            রাস্তায় আমরা যত দ্রুত হাঁটবো ততোই আমাদের দেশের তথা পৃথিবীর ক্ষেত্রে মঙ্গল। <br>
            তবে সভ্যতার অগ্রগতিতে বিজ্ঞানের ভুমিকাকে অস্বীকার করা যায়না। সকালে ঘুম থেকে ওঠা থেকে রাতে বিছানায় শুতে যাওয়া
            পর্যন্ত আমাদের বরতমান জীবনযাত্রা আধুনিক বিজ্ঞানের দ্বারা নিয়ন্ত্রিত। আধুনিক বিজ্ঞানের প্রভাবে পরিবহন
            ব্যবস্থা, চিকিৎসাব্যবস্থা ইত্যাদির অভূতপূর্ব উন্নতি হয়েছে। তৈরি হয়েছে আধুনিক অস্ত্রশস্ত্র। সর্বাধুনিক অস্ত্র
            যে রাষ্ট্রের হাতে রয়েছে তারাই হয়েছে পৃথিবীর নিয়ন্ত্রক। তাই মানবকল্যানে বিজ্ঞানের ব্যবহারের থেকে অপব্যবহারই
            বেশি হয়েছে। বিজ্ঞানীরা বিক্রি করেছে তাদের মেধা, আর অতিমারির যুগে রাষ্ট্র বিক্রি করেছে ভ্যাকসিন। দুষনবিরোধী
            ছাড়পত্র নিয়ে মুনাফাবাজ শিল্পপতি গড়ে তুলেছে দুষনযুক্ত কলকারখানা। ভুপাল চেরনোবিল ফুকুশিমার ট্রেজেডিতে শিল্পী
            বলেন- <br>
            ‘এ আকাশটাকে করেছ কারা বিষের ধোঁয়ায় নীল<br>
            ঐ আকাশে আজ ঊড়ছেনা কেন কোকিল শঙ্খ্যচিল?’</p>

            <p style="text-align: justify; padding: 15px;">
                <em>সহায়তা: একক মাত্রা, দুর্বার ভাবনা,বিপন্ন পরিবেশ ২০১৬ ও দৈনিক পত্রিকা
            </em>
        </p>
    </div>
</body>

</html>