<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>eduqns</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3 style="padding-left: 15px;">বর্তমান শিক্ষানীতি নির্ধারকরা প্রশ্ন তোলার অধিকার দিতে কতটা ইচ্ছুক?</font3><br>
    <font4 style="padding-left: 15px;">মৃণালিনী ঘোষ </font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">


            ২০১৮ সালের অগাস্ট মাসে সুইডেনের পার্লামেন্টের সামনে একটি পনেরো বছরের মেয়েকে দেখা গেল। তার হাতে একটি
            প্ল্যাকার্ড যাতে গোটা গোটা অক্ষরে লেখা ‘স্কুল স্ট্রাইক ফর ক্লাইমেট’। মেয়েটি জলবায়ু সঙ্কটের ওপর একটি
            তথ্যচিত্র দেখে যখন তার বয়েস আট। সেটা তার স্কুলেই দেখানো হয়েছিল। মানবজাতির সম্মুখীন এই ভয়াবহ বিপদ শিশুটির মনে
            গভীর দাগ কাটে। সে প্রথমে মানসিক অবসাদগ্রস্ত হয়ে পড়ে এবং এগারো বছর বয়েসে স্কুলে যাওয়া বন্ধ করে। চিকিৎসার
            মাধ্যমে তার অবসাদ কিছুটা কাটলেও ভবিষ্যৎ নিয়ে চিন্তা তাকে গ্রাস করে। সেই আট বছর বয়সে সে বুঝতে পারে যে পৃথিবী
            আজ এমন একটি প্রাকৃতিক বিপর্যয়ের সম্মুখীন যা অতীতে দেখা যায়নি এবং জলবায়ুর এই বিপুল পরিবর্তন মানুষের জন্য
            ভয়াবহ বিপদ ডেকে আনছে। অবশেষে একদিন স্কুলে যাওয়ার জন্য তৈরি হয়ে সে পার্লামেন্টের সামনে হাজির হয়। তার প্রশ্ন
            শিশুরা কোন ভবিষ্যতের জন্য পড়বে, তৈরি হবে, যখন এই পৃথিবীর কর্পোরেট কোম্পানিরা ও রাজনৈতিক নেতৃত্ব সেই ভবিষ্যৎ
            কেড়ে নিচ্ছে তাদের উদাসীনতা ও মুনাফা কেন্দ্রিক চিন্তাধারার মাধ্যমে। মেয়েটি গ্রেটা থুনবারগ যে আজ পৃথিবীর
            পরিবেশ অ্যাক্টিভিস্টদের মাঝে এক নতুন উৎসাহ ও উদ্দীপনা এনেছে। গ্রেটা যে প্রশ্নটা করে তা নতুন নয়। পরিবেশ
            বিজ্ঞানীরা এই বিপদের সতর্কবার্তা ৯০ এর দশক থেকে বহন করে আসছে। পৃথিবীর নানান জায়গায় বিশেষত আদিবাসী সমাজের
            মানুষ প্রকৃতির ওপর এই নির্মম অত্যাচারের প্রতিবাদ করেছে এবং তাদের সেই প্রতিবাদ সরকারেরা রাষ্ট্র শক্তি ব্যবহার
            করে দমন করে চলেছে। গ্রেটাকেও ইউরোপের বিভিন্ন দেশের সাংসদরা বলে, সে ছোট, তার স্কুলে যাওয়া উচিৎ, পড়াশোনা করা
            উচিৎ, এইসব প্রতিবাদ করে অন্যদের বিভ্রান্ত করা তার উচিৎ নয়। <br>
            গ্রেটা মার্কিন যুক্তরাষ্ট্রের ফ্লোরিডার একটি স্কুলের ছাত্রদের প্রচেষ্টার কথা পড়েছিল। ২০১৮ সালের এপ্রিল মাসে
            ফ্লোরিডার পার্কল্যান্ডের একটি স্কুলে এক বন্দুকধারী প্রবেশ করে, সেখানকার ছাত্রদের ওপর গুলিবর্ষণ করে সতেরজন
            ছাত্রকে আহত করে এবং সতেরজনের মৃত্যু ঘটায়। সেখানকার ছাত্ররা তখন সরকারের ওপর আগ্নেয়াস্ত্র নিয়ন্ত্রণ আইন
            (‘Gun-control laws’) মজবুত করার জন্য চাপ সৃষ্টি করতে আন্দোলন শুরু করে। তাদের আন্দোলনের একটি প্রকাশ ছিল
            ‘ইনাফ! ন্যাশনাল স্কুল ওয়াকআউট’ (যথেষ্ট হয়েছে! জাতীয় স্কুল ধর্মঘট) যেদিন সারা দেশ জুড়ে বিভিন্ন বিদ্যালয়ের
            ছাত্র এবং তাদের অভিভাবকরা সতের মিনিটের জন্য স্কুল থেকে বেরিয়ে যায় সেই সতেরজন নিহত ছাত্রের স্মৃতিকে উদ্দেশ্য
            করে এবং মার্কিন যুক্তরাষ্ট্রের বিভিন্ন রাজ্যসরকারদের এই সমস্যা সমাধানের নিস্ফলতার প্রতিবাদে। সরকার, শিক্ষক,
            বিভিন্ন শিক্ষা পর্ষদ এবং কিছু প্রচারমাধ্যম এই হরতালকে সমালোচনা করে এই বলে যে এটা প্রতিবাদের সঠিক পথ নয়।
            ছাত্রদের স্কুলে যাওয়া উচিৎ। তাদের এই কাজে স্কুলের পরিবেশ নষ্ট হচ্ছে এবং যারা এই প্রতিবাদে অংশ নিচ্ছে না
            তাদের পড়াশোনায় ক্ষতি হচ্ছে। প্রতিবাদী ছাত্রদের বক্তব্য হল তারা এই রকম ভাবে বন্দুকধারীদের হাতে আর মারা যেতে
            চায় না। <br>
            প্রাচীন গ্রীস সভ্যতায় শিক্ষার কাজ ছিল মানুষের প্রকৃতি এবং মানসিক ও শারীরিক দক্ষতার সম্পূর্ণ বিন্যাস ঘটানো
            যাতে সে গণতান্ত্রিক সমাজের এক যোগ্য নাগরিক হতে পারে। আমাদের দেশের শিক্ষা প্রতিষ্ঠানগুলি সেই চিন্তা দিয়েই
            তৈরি হয়েছে। যে কোন গণতান্ত্রিক সমাজের পরিচয় হল তার ছাত্ররা যারা অন্ধভাবে চলে না। সমাজ, সংস্কৃতি, রাজনীতি –এই
            সব বিষয় তাদের নিজস্ব চিন্তাধারা তৈরি করতে সক্ষম হয় এবং সেই ক্ষমতার উৎস হয় সেই দেশের শিক্ষা ব্যবস্থা। তবে
            ছাত্রদের কথা শুনতে সবাই চায় না। বিশেষত সেই সময় যখন কথাগুলি সরকারের নীতি বা চিন্তার বিরুদ্ধে যায়।<br>
            স্কুলে যাওয়ার অথবা পড়াশোনা করার উপদেশ আমাদের দেশের প্রতিবাদরত ছাত্রদেরও শুনতে হয়। ২০১৬ সালে জওহরলাল নেহেরু
            বিশ্ববিদ্যালয় ঘিরে এই দেশের প্রচারমাধ্যম এবং সরকার দেশের জনগণের সামনে ছাত্রদের একটি বিশেষ ছবি তুলে ধরার
            সুনিপুণ প্রচেষ্টা করে। তা হল এই ছাত্ররা-- যাদের ওপর করদাতাদের টাকা খরচ করা হচ্ছে-- তারা এই দেশের ক্ষতি করছে,
            ‘দেশদ্রোহী’ চিন্তায় ডুবে আছে। ‘টুকরে টুকরে গ্যাং’, ‘আরবান নক্সাল’ বা ‘অ্যানটি-ন্যাশনাল’ শব্দগুলো এখন এই
            দেশের মানুষের শব্দভান্ডারে ঢুকে গেছে তা সেই শব্দের আদতে কোনো অর্থ থাকুক বা না থাকুক। <br>
            ২০১৬ সালের শুরুতে এমন একটা ঘটনা ঘটে যা পুরো দেশের ছাত্রসমাজ এবং শিক্ষা প্রতিষ্ঠানদের নাড়িয়ে দেয়। ২০১৫ সালে
            হায়দ্রাবাদ ইউনিভার্সিটির ছাত্র রোহিত ভেমুলা এবং তার সাথে ইউনিভার্সিটির আম্বেদকর স্টুডেন্টস এ্যাসোসিয়েশন-এর
            আরও চারজন ছাত্রকে ইউনিভার্সিটির তরফ থেকে সাসপেন্ড করা হয়। কারণটা একটু জটিল। আম্বেদকর স্টুডেন্টস এ্যাসোসিয়েশন
            একটি তথ্যচিত্র দেখানোর আয়োজন করে। ছবির নাম ‘মুজফফর নগর বাকি হায়’। নকুল সিং সাহানির এই ছবিটি সেই সময়ে দেশের
            বিভিন্ন ক্যাম্পাসে দেখানোর আয়োজন করা হয় এবং একটি বিশেষ রাজনৈতিক দল সর্বত্র সেটির বিরোধিতা করে। ছবিটিকে
            নিষিদ্ধ ঘোষণা করার কথাও ওঠে। ২০১৩ সালে মুজফফর নগরে ঘটে যাওয়া দাঙ্গাকে নিয়ে এই ছবিটি দাঙ্গা পীড়িত এক সমাজের
            ছবি তুলে ধরার প্রয়াস করেছিল। রাজনৈতিক যে সব শক্তি এই দাঙ্গা ঘটায় তাদের কার্যকলাপ দেখানোর চেষ্টা করে।
            হায়দ্রাবাদ ইউনিভার্সিটির এভিবিপি -র ছাত্ররা সেই তথ্যচিত্র প্রদর্শনে বাধা দেয়। তৎকালীন লোকসভার মন্ত্রী
            বান্দারু দত্তাত্রেয় এই ঘটনাটি মানবসম্পদ উন্নয়ন মন্ত্রী স্মৃতি ইরানীকে জানায়। তার চিঠিতে হায়দ্রাবাদ
            ইউনিভার্সিটিকে ‘এক বর্ণবাদী, চরমপন্থী দেশবিরোধী রাজনীতির আখড়া’ হিসেবে বর্ণনা করা হয়। ইরানী হায়দ্রাবাদ
            ইউনিভার্সিটির প্রশাসনকে এই বিষয়টির তদন্ত করতে বলেন এবং ইউনিভার্সিটি ভেমুলা সহ ৫ আম্বেদকার স্টুডেন্টস
            এ্যাসোসিয়েশনের ছাত্রদের সাসপেন্ড করে। তাদের স্ক্লারশিপ বন্ধ করে দেওয়া হয় এবং হোস্টেল থেকে বহিষ্কার করা হয়।
            প্রশাসনিক দপ্তর থেকে শুরু করে ক্যান্টিন অবধি সর্বত্র তাদের যাওয়া নিষিদ্ধ করে দেওয়া হয়। এক ধরনের সামাজিক
            বয়কট। যারা ক্যাম্পাসে ঘটে যাওয়া গণ্ডগোলের হোতা তারা কোন শাস্তি পায় না। রোহিত ভেমুলারা কাছের এক দলিত কলোনিতে
            রাস্তায় থাকতে শুরু করে। ভেমুলা ডীনকে একটা চিঠি লেখে যাতে সে বলে এরকম সামাজিক বহিষ্কারের বদলে এই ছাত্রদের তো
            ইউনিভার্সিটির তরফ থেকে একটু বিষ অথবা গলায় দেবার দড়ি দেওয়া যায়। এই চিঠির কথা তার বন্ধুরা জানতে পারে না।
            অবশেষে এই অপমান যখন অসহনীয় লাগে তখন কাউকে না বলে ১৭ই জানুয়ারি ২০১৬ সালে রোহিত ভেমুলা আম্বেদকার স্টুডেন্টস
            এ্যাসোসিয়েশনের ঘরে সেই এ্যাসোসিয়েশনের ব্যানার গলায় দিয়ে আত্মহত্যা করে। তার সহপাঠীরা এটাকে ‘প্রাতিষ্ঠানিক
            খুন’ বলে।<br>
            SC/ST ACT অনুযায়ী ইউনিভার্সিটির কর্তৃপক্ষ থেকে শুরু করে মানবসম্পদ উন্নয়ন মন্ত্রীর সবারই গ্রেফতার হওয়ার কথা।
            তখন প্রচারমাধ্যমে শুরু হয় এক অন্য নাটক। বলা হয় রোহিত ভেমুলা দলিত নয়। তাকে নিয়ে ‘নোংরা রাজনীতি’ করছে বিরোধী
            দলেরা। এই মর্মান্তিক ঘটনার ফলে দেশের বিভিন্ন বিশ্ববিদ্যালয়ের ছাত্রেরা ভারতীয় শিক্ষাক্ষেত্রে ব্রাহ্মণবাদী
            মনুবাদী এবং হিন্দুত্ববাদী শক্তির প্রভাবের প্রতিবাদে সরব হয়। এরপরেই ফেব্রুয়ারি মাসে জওহরলাল নেহেরু
            বিশ্ববিদ্যালয়ের একটি অনুষ্ঠানে ‘দেশদ্রোহী’ স্লোগান ওঠার দায়ে তিনজন ছাত্র –কানহাইয়া কুমার, উমার খালিদ এবং
            অনির্বাণ ভট্টাচার্যকে স্বাধীনতা পূর্ব আইন ‘sedition’ -এর চার্জে গ্রেফতার করা হয়। ছাত্রদের তিহার জেলে পাঠানো
            হয়। রাতের খবরে ছাত্রদের ‘দেশদ্রোহী’, ‘দেশকে ভাঙ্গার শক্তিদের মদতকারি’ রূপে দেখানো হয়। বিশ্ববিদ্যালয়ের ওপরে
            আর্মি ট্যাঙ্ক চালিয়ে ছাত্রদের স্বদেশপ্রেম শেখানোর কথাও ওঠে। পরে মামলা নাকচ হয়। যে ভিডিও-র ভিত্তিতে এই মামলা
            দায়ের করা হয়েছিল তা ভুয়ো বা ‘doctored’ প্রমাণিত হয়। কিন্তু এই দেশদ্রোহিতার তকমা ছাত্র সমাজের ওপর থেকে আর ওঠে
            না। ট্যাঙ্ক না চালালেও অবশেষে ২০১৯-এর ডিসেম্বর মাসে দিল্লি পুলিস জামিয়া মিলিয়া ইসলামিয়া বিশ্ববিদ্যালয়ের
            ক্যাম্পাসে প্রবেশ করে ছাত্রদের ওপর প্রবল লাঠিচার্জ করে। টিয়ারগ্যাসও ব্যবহার করা হয়। লাইব্রেরীতে ঢুকে
            ছাত্রদের নির্মম ভাবে মারা হয়। একই সাথে আলিগড় মুসলিম ইউনিভার্সিটিতেও ছাত্রদের ওপর আক্রমণ করে সেখানকার পুলিশ।
            আলিগড় ক্যাম্পাসেও টিয়ারগ্যাস ব্যবহার করা হয়। ছাত্রদের অপরাধ তারা বিতর্কিত অগণতান্ত্রিক ‘citizenship
            amendment act’ এর বিরুদ্ধে প্রতিবাদ করছিল। গণতন্ত্র মানুষকে প্রতিবাদ করার এই অধিকার দেয় কিন্তু দুঃখের বিষয়
            আমাদের এই গণতান্ত্রিক দেশে ছাত্ররা সেই অধিকার থেকে বঞ্চিত হয়। <br>
            ২০১৭ সালে মহারাষ্ট্রের পুনে শহরে আয়োজিত প্রথম এলগাড় পরিষদ সভা ঘিরে সরকার ২০১৮ সালের জুন মাস থেকে আজ অবধি ১৬
            জন শিক্ষক, কবি এবং সমাজকর্মীদের UAPA আইনের আওতায় গ্রেফতার করে রেখেছে। এই এলগাড় পরিষদ ডাকা হয়েছিল ২০০ বছর আগে
            ব্রিটিশ আর্মির দলিত বাহিনীর হাতে পেশওয়া ব্রাহ্মণদের পরাজয়ের স্মৃতি উপলক্ষে। মহারাষ্ট্রের দলিত আন্দোলনে এটি
            একটি গুরুত্বপূর্ণ ঐতিহাসিক মুহূর্ত মনে করা হয়। মঞ্চ থেকে বলা হয় আজ দেশে এক নতুন পেশওয়ার উত্থান আমরা দেখছি এই
            হিন্দুত্ববাদী শক্তির রূপে। এলগাড় পরিষদের আয়োজনের পেছনে প্রায় ২৫০ টি সংস্থা রয়েছে যারা জাতিভেদ প্রথার
            বিরোধিতা করে এবং মানবাধিকারের জন্য সংগ্রাম করে। আজ হানী বাবূ, আনন্দ টেল্টূম্বডে এবং সোমা সেন- এর মতন
            শিক্ষাবিদদের সাথে সাথে আরও অনেকেই জেলে। এই বছর আবার ৪ বছর বাদে এলগাড় পরিষদ আয়োজিত হয়। দিনটি ৩০শে জানুয়ারি
            রাখা হয় যেটি মহাত্মা গান্ধীর মৃত্যু বার্ষিকী হওয়ার সাথে সাথে রোহিত ভেমূলার জন্মদিনও। সেখানে বক্তব্য রাখার পর
            ছাত্র শারজিল উসমানীর বিরুদ্ধে এফআইআর দায়ের করা হয় মহারাষ্ট্রের বিজেপী নেতাদের অভিযোগে। এলগাড় পরিষদের
            আয়োজকদের বিরুদ্ধে মামলা দায়ের করার কথাও উঠেছে। এর মধ্যে কেন্দ্র থেকে বিশ্ববিদ্যালয়গুলিকে জানান হয়েছে যে কোন
            দেশের ‘আভ্যন্তরীণ বিষয়’-এর ওপর আন্তর্জাতিক সেমিনার আয়োজন করার আগে বক্তাদের তালিকা দেখিয়ে কেন্দ্রের কাছ থেকে
            অনুমতি নিতে হবে। <br>
            ২০২০ -র জানুয়ারি মাসে আবার জওহরলাল নেহেরু বিশ্ববিদ্যালয়ের ওপরে হামলা হয়। মুখোশধারী বহিরাগত এবং এভিবিপি ছাত্র
            পরিষদের সদস্যরা অ্যাসিডবোমা আর লাঠির সাহায্যে আন্দোলনরত ছাত্রদের ওপর হামলা করে। আবার ক্যাম্পাস একটা
            যুদ্ধক্ষেত্রে পরিণত হয়। শিক্ষকেরাও আহত হন। কলকাতার যাদবপুর বিশ্ববিদ্যালয়ের ওপরেও বিজেপি-র রাজনৈতিক কর্মীরা
            আক্রমণ চালায়। ক্যাম্পাসে ভাংচুর করে। ছাত্রদের সাথে এইরকম আচরণ দেখে দেখে মানুষের অভ্যাস হয়ে যায়। কিছু মানুষ
            পথে নামে। ছাত্র সমাজ বিশেষ করে। দিল্লিতে ছাত্রদের মিছিলে বার বার পুলিশ লাঠিচার্জ করে মাথা লক্ষ্য করে। টিয়ার
            গ্যাসের গন্ধেও দিল্লির মানুষ অভ্যস্ত হয়ে যায়। জামিয়ার সামনে মিছিল লক্ষ্য করে এক যুবক গুলি চালায়। পুলিশ
            দাঁড়িয়ে দেখে। যুবকের বিরুদ্ধে প্রকাশ্যে গুলি চালানোর অভিযোগটুকুও আনা হয় না। এই CAA আর NRC -এর বিরোধিতা করা
            ছাত্রসমাজের বহু ছেলেমেয়ে সরকারের UAPA (Unlawful Activities Prevention Act) আইনের আওতায় আজও জেলে। তাদের মধ্যে
            ক্যাম্পাসে নারীবাদী নীতির জন্য দাবী তোলার একটি সংগঠন ‘পিঁজরা তোড়’, -এর দুই প্রতিষ্ঠাতা দেবাঙ্গনা কালিতা ও
            নাতাশা নারওয়াল থেকে শুরু করে, উমার খালিদ, বা ‘চাক্কা জাম’ এর ডাক দেওয়ার জন্য গ্রেপ্তার হওয়া শারজিল ইমাম
            কয়েকটি নাম মাত্র। বার বার এই কথা বলা হয় যে ছাত্রদের কাজ পড়াশোনা করা। প্রতিবাদ করা নয়। বিভিন্ন রাজনৈতিক
            নেতারা মঞ্চে দাঁড়িয়ে ঘোষণা করে ‘দেশ কে গাদ্দারো কো গোলী মারো সালও কো’ আর রাতে ‘প্রাইম টাইম’ খবরে এই
            ‘দেশদ্রোহী’ ছাত্রদের অপরাধী সাব্যস্ত করার পূর্ণ প্রচেষ্টা চলতে থাকে। বার্তা পরিষ্কার। প্রতিবাদ করা আদর্শ
            ছাত্রের লক্ষণ নয়। নোবেল পুরষ্কার পাওয়া অর্থনীতিবিদদেরও ‘হার্ড ওয়ার্ক’ না করার অভিযোগ শুনতে হয় এই প্রতিবাদ
            করার খারাপ অভ্যাসটি থাকার ফলে। শিক্ষা, শিক্ষার্থী এবং শিক্ষাবিদদের প্রতি এক ধরনের ঘৃণা তৈরি করা হয়।<br>
            এর মধ্যে ২০২০ সালে মানব সভ্যতা এক বিপর্যয়ের মধ্যে পড়ে। করোনা মহামারীর মোকাবিলা করতে পৃথিবীর সর্বত্র স্কুল
            কলেজ বন্ধ করে দেওয়া হয়। এর ফলে এক নতুন পরিস্থিতির সূচনা হয় যার জন্য আমাদের দেশের শিক্ষা ব্যবস্থা প্রস্তুত
            ছিল না। দেশে এখনও ইন্টারনেট এবং বিদ্যুৎ পরিষেবা সর্বত্র সমানভাবে উপলব্ধ নয়। সেখানে ছোট থেকে বড় সবাইকে
            ‘অনলাইন’ শিক্ষা প্রণালী ব্যবহার করতে বলা হয়।গ্রামের দিকে বা শহরের অনেক পরিবারের কাছেই এই অনলাইন ক্লাস করার
            জন্য স্মার্টফোন-এর মতন সরঞ্জাম উপস্থিত না থাকার ফলে, যে বৈষম্য অনেক আগে থেকেই আমাদের সমাজে ছিল, তা আরও দ্রুত
            প্রকট হতে শুরু করে। কিছু কিছু ক্ষেত্রে বিশেষত বেসরকারি স্কুলে অনলাইন ক্লাস শুরু করা হয় খুব সহজে। কিন্তু
            প্রান্তিক স্কুলের ছাত্র ছাত্রীদের এই ভাবে পড়ানো এক কঠিন চ্যালেঞ্জের সৃষ্টি করে। অনেক শিক্ষক এবং ছাত্রের এই
            নতুন প্রযুক্তি-নির্ভরশীল শিক্ষা প্রদানের পদ্ধতি রপ্ত করতে কিছু অসুবিধে হয়। তার মধ্যে উচ্চশিক্ষার ক্ষেত্রে
            পরীক্ষা নিয়ে একটা বিভ্রান্তি সৃষ্টি হয়। অনলাইন পরীক্ষা নেওয়ার মতন পরিকাঠামো আমাদের দেশে মজুত থাকুক বা না
            থাকুক, ইউনিভার্সিটি গ্রান্টস কাউন্সিল থেকে পরীক্ষা নেওয়ার জন্য বিশ্ববিদ্যালয়গুলিকে নির্দেশ দেওয়া হয়। তৈরি হয়
            অনলাইন পরীক্ষার ব্যবস্থা। প্রান্তিক জায়গাগুলিতে বেশির ভাগ ক্ষেত্রে পরীক্ষার প্রশ্নপত্র অনলাইনে পেলেও খাতা
            জমা দিতে হয় কলেজে গিয়ে। এই অবস্থায় ‘Social distancing’ রাখা কোনোমতেই সম্ভবপর হয় না। আজকের অধিকাংশ ছাত্রদের
            পড়াশোনা টিউশান নির্ভর। তারা এই নতুন পরীক্ষা প্রণালীও ঠিক আয়ত্ত করতে পারছে না। ‘Open book exam’ বা বই-এর
            সাহায্য নিয়েও নিজের বিবেচনা অনুযায়ী উত্তর লেখা তাদের কাছে দুরূহ মনে হয়। করোনা এসে সমাজের শিক্ষাক্ষেত্রের
            বৈষম্য যেন আরও বাড়িয়ে দিল। যা ঘাটতি ছিল তা আরও প্রকট করে তুলল।<br>
            জনজীবনে এই মহামারীর প্রভাব উপেক্ষা করে সরকার National Eligibility cum Entrance Test (NEET) এবং Joint
            Entrance Examination (JEE) এর মতন পরীক্ষা নেয়। সুপ্রিম কোর্টে ছাত্রদের তরফ থেকে আবেদন করা হয় যে মহামারীর কথা
            মাথায় রেখে এই পরীক্ষা পেছনো হোক। কোর্ট সেই আবেদন বাতিল করে দেয় এই বলে যে ছাত্রদের ভবিষ্যৎ নিয়ে বেশি দিনের
            জন্য ঝুঁকি নেওয়া যায় না। কিন্তু এইভাবে এই সময়ে পরীক্ষা দেওয়াটাই যেখানে একটা বিরাট ঝুঁকি সেখানে কোর্টের কথা
            হাস্যকর শোনায়। কিন্তু ছাত্ররা নিরুপায়। বহু নিম্ন বা মধ্যবিত্ত শ্রেণীর ছাত্রদের কাছে এই পরীক্ষা জীবন মরণের
            ব্যাপার। করোনাকালীন যানবাহনের অভাবে অনেকেই বিপদে পড়ে। তামিল নাডুর চারজন NEET পরীক্ষার্থী আত্মহত্যা করে।
            ভাবনার বিষয় যেখানে ইউরোপের দেশগুলি ‘লক ডাউন’ থেকে এখনও বেরিয়ে আসেনি, সেখানে আমাদের দেশের সরকার দেশের
            ছাত্রদের কেন এই কঠিন পরীক্ষা নিতে বদ্ধপরিকর। <br>
            এই পরিস্থিতিতে যখন দেশের জনগণ এই মহামারী এবং ‘লক ডাউন’-এর অর্থনৈতিক মন্দার ফলে বিপর্যস্ত, সেই সময় সরকার নতুন
            শিক্ষা নীতি আনে। ২০২০ তে প্রকাশিত এই নতুন শিক্ষা নীতিতে বলা হয়েছে যে শিক্ষা ব্যবস্থায় ছাত্রদের মুখস্থ
            বিদ্যার অভ্যাস থেকে বার করে নিজের মতন করে বিবেচনা করতে উৎসাহ দেওয়ার প্রয়াস করতে হবে। একই সাথে উদ্ভাবনী
            চিন্তাভাবনার কথা বলা হয়েছে। নৈতিক চিন্তা --যেমন অন্যের প্রতি সহানুভুতি, সংবিধানের মর্ম বোঝা, গণতান্ত্রিক
            চেতনা তৈরি করা বা সমাজের কথা ভেবে কাজ করার ইচ্ছে তৈরি করাও শিক্ষার লক্ষ্য হওয়া উচিৎ বলা হয়েছে। আরও বলা হয়েছে
            যে শিক্ষা ক্ষেত্রে যে অর্থ বিনিয়োগ করা হয় তা বাড়াতে হবে। আগের শিক্ষা নীতিতে যেমন বলা হয়েছিল যে দেশের জিডিপি
            -র ৬ শতাংশ এই ক্ষেত্রে লাগাতে হবে সেই কথার ওপর পুনরায় জোর দেওয়া হয়েছে। কিন্তু বাস্তবে আজ পর্যন্ত কোন সরকার
            তাদের বাজেটে এই প্রস্তাবকে কার্যকর করেনি। ২০২১-২২ এর বাজেটে শিক্ষা ক্ষেত্রের ব্যয় ৬ % কমানো হয়েছে। ২০২০-২১
            এর বাজেটে এই নতুন শিক্ষা নীতির কথা মাথায় রেখে ৯৯,৩১১ কোটী টাকা বরাদ্দ করা হয়েছিল। এই বছরে সেটা কমিয়ে ৯৩,২২৩
            কোটী টাকা করা হয়েছে। <br>
            এর সাথে সাথে কয়েকটি প্রস্তাব রয়েছে যা অনেকেই চিন্তার বিষয় বলে মনে করছেন। ভারতীয় সংবিধান অনুযায়ী ১৯৭৬-এর আগে
            অবধি শিক্ষা রাজ্য সরকারের অধীনেই ছিল। এর পর সেটাকে ‘কনকারেন্ট লিস্ট’ অর্থাৎ যৌথ তালিকায় নিয়ে আসা হয়। এর ফলে
            এই ক্ষেত্রে মূলত federalist (মৈত্রীতান্ত্রিক) পদ্ধতি অনুসরণ করা হয়। বর্তমানে UGC, NCTE অথবা AICTE -এর মত
            কেন্দ্রীয় কিছু সংগঠন দেশের বিভিন্ন অঞ্চলের শিক্ষাগত মান পরিচালনা করে। সেগুলির বদলে নতুন শিক্ষা নীতিতে
            প্রস্তাব দেওয়া হয়েছে একটিমাত্র গভরনরের সমিতি (Board of Governors) এই সমগ্র দায়িত্ব পালন করবে। এই বিপুল দেশে
            যেখানে শিক্ষা ক্ষেত্রে অনেক বৈষম্য রয়েছে সেখানে এরকম একটি Board of Governors কার্যতভাবে কতটা সফল হবে তা
            অনুমান করাই যায়। আর একটি চিন্তার বিষয় হল যে শিক্ষা নীতিতে কোথাও SC/ST/OBC বা MINORITIES শব্দগুলো ব্যবহার করা
            হয়নি। সেখানে একটি নতুন শব্দ ব্যবহার করা হয়েছে- Socially and Economically Disadvantaged Groups (SEDGs) অর্থাৎ
            সামাজিক এবং অর্থনৈতিক সুবিধাবঞ্চিত শ্রেণী। এর মধ্যে পড়ছে সেই সকল গোষ্ঠী যারা বৈষম্যের শিকার হয় তাদের লিঙ্গগত
            পরিচয়, সামাজিক- সাংস্কৃতিক পরিচয়, ভৌগোলিক পরিচয়, প্রতিবন্ধকতা, এবং সামাজিক-অর্থনৈতিক অবস্থার কারণে। এই
            তালিকায় কোথাও জাতি বৈষম্যর কথা উল্লেখ করা হয়নি। হয়ত সামাজিক- সাংস্কৃতিক পরিচয়-এর মধ্যেই সেটা পড়বে। এবং এখানে
            সেটা একটা অন্য বার্তা বহন করছে। আমাদের বর্তমান সরকারের কাছে তাহলে জাতিভেদ প্রথা আমাদের সংস্কৃতির একটি অংশ?
            এইরকম চিন্তা জাতিভেদ প্রথা কে এক রকমের মাহাত্ম্য দেয় যার ফল সুদূরপ্রসারী হতে পারে। আমাদের সমাজে জাতিবাদী
            চিন্তা এমনিতেই ধর্মীয় বিশ্বাস ও প্রথার সাথে ওতপ্রোতভাবে জড়িত। সেখানে সরকারের তরফ থেকে এমন নীতি সাধারণ মানুষ
            (বিশেষত দলিত সম্প্রদায়ের) জন্য আশু বিপদ ডেকে আনছে। আর একটি বিষয় এই নীতিতে আনা হয়েছে তা হল ‘Special Education
            Zones’ (SEZs) অর্থাৎ শিক্ষার বিশেষ ক্ষেত্র। মেয়েদের শিক্ষার প্রসার ঘটানোর জন্য এই প্রস্তাবটি রাখা হয়েছে। এই
            প্রস্তাব অনুযায়ী কিছু ‘জনহিতৈষী’দের এই SEZ-র দায়িত্ব দেওয়া হবে। সরকার এই সংস্থাদের সম্পূর্ণ স্বাধীনতা দিয়ে
            রাখছে এখানে স্কুল চালানোর জন্য। স্কুল পরিচালনা, পাঠক্রম, অর্থের জোগান, এই সবেতেই সরকার কোনোভাবে হস্তক্ষেপ
            করবে না। এটি দেখতে গেলে আমাদের শিক্ষার যে মৌলিক অধিকার তাকে লঙ্ঘন করা হচ্ছে। মেয়েদের শিক্ষার অধিকার রয়েছে।
            সরকারের দায়িত্ব সেই শিক্ষা প্রদান করা। তার জন্য কারুর বদান্যতার প্রয়োজন নেই। এবং সর্বোপরি এই SEZ-এ কিভাবে কী
            কী পড়ানো হবে তার মান নিয়ন্ত্রণ করার কোন ব্যবস্থা নেই। এটাও মনে রাখতে হবে এই শিক্ষা নীতি করোনাকালীন কেন্দ্রীয়
            সংসদে গৃহীত হয় পার্লামেন্টকে উপেক্ষা করে। ‘কনকারেন্ট লিস্ট’ অর্থাৎ যৌথ তালিকা অন্তর্ভুক্ত একটি বিষয়ের ওপর
            নীতি এই ভাবে গৃহীত হল কেন বা কি ভাবে তা প্রশ্ন সাপেক্ষ। <br>
            বর্তমানে দাঁড়িয়ে আমরা শিক্ষার ক্ষেত্রকে কিছু সঙ্কটের মধ্যে দেখতে পাচ্ছি। এক দিকে শিক্ষা প্রতিষ্ঠানে মুক্ত
            চিন্তার জায়গা ক্রমাগতভাবে কমে আসছে। সরকার এবং রাজনৈতিক ব্যাক্তিদের শিক্ষা প্রতিষ্ঠানের পরিচালনায়
            অমার্জিতভাবে হস্তক্ষেপ এবং ছাত্ররাজনীতির নামে হিংসার আশ্রয় নেওয়া (সে যে পক্ষেরই হোক) দেশের গণতান্ত্রিক
            শিক্ষা ব্যবস্থার সত্তাকেই ধ্বংস করতে চলেছে। অন্যদিকে শিক্ষাক্ষেত্রে নিয়োগ করা বাজেট কমতে থাকলে সরকারী শিক্ষা
            ব্যবস্থা নিশ্চিতভাবে আরও দুর্বল হয়ে যাবে। শিক্ষাক্ষেত্রে আরও বেশী মাত্রায় বেসরকারিকরণ বাড়লে উন্নত মানের
            উচ্চশিক্ষা এই দেশের অধিকাংশ মানুষের কাছে আরও দুর্লভ হয়ে যাবে। অন্যদিকে করোনা এবং ভারতের অর্থনৈতিক পরিস্থিতির
            ফলে দেশের একটি বৃহৎ শ্রেণীর মানুষ আজ বিপর্যস্ত। সেই সব পরিবারের ছাত্ররা শিক্ষাক্ষেত্রে এই নতুন ডিজিটাল
            ‘বিপ্লবে’ যোগ দিতে পারছে না। জলবায়ু সঙ্কটের কারণে ভবিষ্যতে আরও নানা বিপর্যয়ের সম্মুখীন হতে হবে মানুষকে। ২০২০
            সালেই আম্ফান চরম ক্ষতি করে গেছে বাংলায়। সেইখানে দাঁড়িয়ে এইটুকু বোঝা যায় যে বর্তমান শিক্ষা ব্যবস্থা কোনো
            ভাবেই ভবিষ্যতের জন্য প্রস্তুত নয়।<br>

        </p>
    </div>
</body>

</html>