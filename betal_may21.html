<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>betal_may21</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3 style="padding-left: 15px;">বেতাল</font3><br>
    <font4 style="padding-left: 15px;">প্রলয় নাগ</font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            ‘তালতলার জমিত কপ্টার নামবো গো, ওপর থনে মানুষ আইছে।’ <br>
            ‘আমাগো জমিত কপ্টার নামবো আমরা জানমু না? এ কেমুন কথা?’ <br>
            এক সাইকেলচারীর মুখ থেকেই ভেঙরু খবরটা শোনে। মারবেলের দান মারবে বলে দাগের ওপারে দাঁড়িয়ে কোমরখানা সবে নামিয়েছে,
            অমনি কথাটা কানে আসে। দান না-মেরে মারবেলগুলো মাটির উপর গড়িয়ে দিয়ে সোজা তালতলার মাঠের দিকে ছোটে ভেঙরু। <br>
            সূর্য তখন অস্তগামী। বেলা বড়জোর ঘণ্টাখানেক আছে। পশ্চিমের সূর্যটা খয়ের বাগানের আড়ালে ঢলে পড়েছে। <br>

            ভেঙরু এই ঢ্যামনা বয়সেও বাচ্চা ছেলেগুলোর সাথে মারবেল পিটাচ্ছিল, শুধু তাই নয়, মারবেলের জন্য মারপিট পর্যন্ত
            করছিল। দু'একটাকে কান মলা, কিল, চড় পর্যন্ত দিয়েছে। এ কাজ কি ওঁর এ বয়সে সাজে? ভেঙরুর ছেলেটা যদি এ সব করতো তাও
            হতো।<br>

            তালতলার মাঠটা ভেঙরুদের বাপ-দাদার সম্পত্তি। মাঠটা একসময় নদীর গর্ভে ছিল, এখন ভেঙরুর, এরপরে কার হবে কেউ জানে
            না, হতে পারে নদী আবার তার জায়গা তলিয়ে নিল, ফিরিয়ে নিল নিজের কাছে। নদীর তো কোনও বিশ্বাস নেই। বহু বছর আগের
            কথা, এই স্থানেই এক মহারানি এসেছিলেন, তখন ভেঙরু মায়ের পেটে। ঘরে তাদের নিত্য অভাব, এবেলা খেলে ওবেলা খাওয়ার কথা
            মুখে আনাও পাপ। মায়ের পেট থেকেই ভেঙরু সব দেখেছে, জন্মের পর গল্পও শুনেছে। খয়ের বাগানের ওপর দিয়ে ফট-ফট করে উড়ে
            এসে হ্যালিকপ্টার নামে তালতলার মাঠে। দোলং নদীর বাঁধের ওপর ভেঙরুর দাদু, বেতালের রোপণ করা তালের আঁটি থেকে সবে
            চারা মাথা তুলেছে। <br>
            -- ওই বেতাল! বান্দের ওপর কী লাগাস? বেতাল যেদিন তালের আঁটি মাটির নিচে পুঁতছিল, গুজা শশী এসেছিল পেছন পেছন।<br>
            -- তাল.. <br>
            -- যে লাগায় তাল, সে খায় বাল। এইডা কি ভুইল্যা গেছস? গুজা শশী বলে। <br>
            -- না খাইলাম, আমার পুতে খাবো, তার পুতে খাবো, পাড়ার মাইনসে খাবো। তর শইল এত জ্বলে ক্যা? বেতাল জবাব দেয়। <br>
            -- মরার পরে পাছায় বাঁশ দিয়া তেপথীতে খাড়া করলো, নাকি চন্দন কাঠ দিয়া পুড়লো, হেইডা ভাইবা কি কোন লাভ আছে, নিজে
            যদি ভোগ করতে না পারি তাইলে লাগায়া লাভ কি? <br>
            --- জীবনে এত লাভ লোকসানের হিসাব কইরা কী করলি? হেই-তো দিন-দিন মাটির নিচেই যাইতাসস! <br>
            বেতালের জবাব শুনে গুজা শশী আর কোনও সুবিধা করতে পারে না। ‘ঘাড়ত্যাড়া একটা’ সরে পড়তে পড়তে মনে মনে একটা শব্দই
            উচ্চারণ করে গুজা শশী ।<br>

            বেতাল তালের আঁটিগুলো মাটির নিচে গুজে দিয়ে দোলংয়ের জলে নেমে যায়। জলে ডুব দেয়, ভেসে উঠে, চিৎ হয়ে জলের ওপর ভেসে
            থাকে, উপুড় হয়ে থাকে, যেন মরা ভেসেছে, মরা মাথা ঘষে, আবার ডুব দেয়, কত রঙ্গই জানে বেতাল। পরনের গামছাখানি কোমর
            থেকে খুলে জল চিপে মাথা মুছতে মুছতে পাড়ের দিকে উঠে আসে উলঙ্গ বেতাল, আবার ভিজে গামছা জড়িয়ে নেয় কোমরে, ফিরতে
            ফিরতে গান ধরে: <br>
            ‘পরের জায়গা পরের জমিন<br>
            ঘর বানাইয়া আমি রই<br>
            আমি তো এই ঘরের মালিক নই।।’<br><br>

            রোজ সন্ধেবেলা ভেঙরুর মা জ্বলন্ত ধুনচিতে ধূপ ছিটিয়ে দিয়ে ধোঁয়াটাকে বাড়ির চারপাশে, গোয়ালঘরে ছড়িয়ে দিত,
            উচ্চস্বরে তিনবার উলুধ্বনি দিত। অভাবি পেট নিয়েই মা বারান্দায় বসে সুর করে রামায়ণ পড়তে শুরু করতেন, একজন দু'জন
            করে লোক বারান্দা থেকে উঠান পর্যন্ত ছড়িয়ে বসতো, মা পড়তেন: <br>
            ‘দশরথ মহারাজ জন্মসূর্য্য বংশে।<br>
            সর্ব্বগূণেশ্বর রাজা সকলে প্রশংসে।।<br>
            রাজচক্রবর্তী রাজা সবার উপর।<br>
            বিবাহ না হয় বয়ঃ ত্রিংশৎ বৎসর।।<br>
            দৈবের ঘটনে রাজা হইল নির্ব্বন্ধ।<br>
            হেনকালে ঘটে তাঁর বিবাহ-সন্বন্ধ।।’<br><br>

            মায়ের রামায়ণ গান শুনে শুনে অনেকের মতো ভেঙরুও পেটের ভেতর ঘুমিয়ে পড়তো খিদে ভুলে। ভেঙরু জন্মানোর আগেই ভেঙরুর
            বাপ তালতলার ক্ষেত থেকে শন কেটে এনে উঠানে শুকোতে দেয়, শন দিয়ে চালা বেঁধে উঠানের মাঝখানে একটা ঘর তোলে, ঘরের
            ভেতরে দেব-দেবতার কয়েকটা ছবি টানিয়ে দেয়।<br>

            দোলং নদীর চারপাশ এরপর থেকেই লোকে-লোকারণ্য হতে শুরু করে। শণ ক্ষেত পরিষ্কার হয়, সরকারি নির্দেশে খয়ের বাগান
            কেটে সাফা করে ক্যাম্প তৈরির কাজে হাত দেয় স্থানীয় শ্রমিকরা। কেউ গান গায়, বিড়ি টানে, যা খুশি হোক একটা করে
            হাজিরা নেয়। চোখের নিমেষেই দোলং নদীর পাড় ঘেঁষে মস্ত বড়ো বড়ো ঘর তৈরি হয়। হাজার হাজার লোকের মাথাগোজার ব্যবস্থা
            করে সরকার। প্রতিবেশী দেশে তখন যুদ্ধ লেগেছে, কাতারে কাতারে লোক ভেসে আসছে, বহুলোকের অস্থানা হয়েছে ক্যাম্পে,
            করা হয় সরকারি তরফে নাওয়া-খাওয়ার ব্যবস্থাও। মাথার ওপর দিয়ে যখন যুদ্ধ বিমানগুলো উড়ে যায়, ক্যাম্পের মানুষগুলো
            'জয় বাংলা' বলে চিৎকার করে। 'জয় বাংলা হবে রে, জয় বাংলা হবে.. আবার আমরা দ্যাশে ফিইরা যামু...’ <br>
            ওই ক্যাম্পেই মহারানির হ্যালিকপ্টার নামে। কপ্টার থেকে মহারানি বেরিয়ে আসেন, খয়ের বাগানের ভেতরের রাস্তাটি দিয়ে
            হুড খোলা জিপে করে ক্যাম্পের দিকে যাচ্ছেন। রক্ষীরা তাকে ঘিরে রেখেছে, লোকজন ব্যারিকেডের ওপর থেকে শুধু চিৎকার
            করছে ‘মহারানি..... জিন্দাবাদ..., মহারানি… জিন্দাবাদ….’। প্রজারা মহারানিকে দেখে চোখ জুড়োয়, অবাক চোখে তাকিয়ে
            দেখে, এই তো তাদের মহারানি, সমগ্র ভারতের সম্রাজ্ঞী, ঘোমটা মাথায় কালো রোদ চশমায়, এই তো তাদের ‘গরিবি হাটাও’।
            চিৎকারে চিৎকারে তাদের কথাগুলো ঢাকা পড়ে গেল যারা অনেক কিছু ভেবে রেখেছিল মহারানিকে বলবে বলে। তারপর আবার ফট-ফট
            শব্দ তুলে প্রজাদের বধির করে কিংবা নিজেই বধির হয়ে মহারানি আকাশে উড়ে গেলেন। <br>

            ভেঙরু তখনও পয়দা হয়নি, তার হাদাবোদা বাপ নাম বলতে তিনবার হোঁচট খায়, প্রতিবাদ করেছিল তার ঠাকুরদা বেতাল বুড়ো।
            বেতালের ভেতর সেদিন অলৌকিক ক্ষমতা ভর করেছিল, যে-বেতালকে লোকে ব্যঙ্গ করে বলতো, বউয়ের কাপড়ের তলায় লুকিয়ে থাকা
            মানুষ, সেই বেতালের ভেতর হঠাৎ পাশবিক শক্তি ভর করল কীভাবে? লোকে বলে, শ্মশানের মা-কালী ভর করেছিল। বুড়ো সেদিন
            ভরা সর্ষে ক্ষেতে উপর দাঁড়িয়ে বলেছিল ‘খবরদার কইতাসি... কেউ ক্ষেতে নামবি না। নামলে উপায় নাই।’ পুলিশ তেড়ে আসে,
            বুড়ো ক্ষেতের মাঝখানে রাখা কাকতাড়ুয়ার খুটিটা তুলে নিয়ে দুটো পুলিশকে এক বাড়িতে ঘায়েল করে ফেলে। বলে, ‘আয় দেখি
            কোন শুয়োরের বাচ্চা আছিস, আয়!’ পুলিশ এবার গুলি চালায়, গুলি লাগে বেতালের বুকে। তারপর সব চুপচাপ। মহারানির
            কপ্টার নামে বেতালের ভরা শস্য ক্ষেতের উপর। কেউ কোনও টু-শব্দটি করেনি, বেতালের শ্মশানটাও দোলং নদী ভেঙে নিয়ে
            পুরো নিশ্চিহ্ন করে দিয়ে গেছে। তারপরেও নাকি লোকজন দেখেছে বেতাল তালগাছগুলোকে লাঠি হাতে পাহাড়া দেয়, চাঁদনি রাতে
            গলা ছেড়ে গান ধরে: ‘পরের জায়গা পরের জমিন..’ <br>
            ভেঙরু মায়ের গর্ভ থেকেই সব দেখে, দেখে ক্যাম্পে মড়ক লেগেছে। ভেঙরুর পড়শিরা বলে, ‘বেতালের অভিশাপে এইবার ক্যাম্প
            পুরা সাফ হইব।’ কার মড়া কে পোড়ায় তার কোনো ঠিক-ঠিকানা নেই। দৈনিক পাঁচ-সাতটা করে মৃতদেহ লোকচক্ষুর আড়ালে, দোলং
            নদীর পাড়ে পুঁতে রাখা হয়। সংখ্যাটা শ'তিনেক ছাড়ানোর আগেই ক্যাম্প পুরো ফাঁকা। মাগনা লঙ্গরখানায় আশায় আর কেউ
            ক্যাম্পে নেই, বউ-ছাওয়া-মাইয়া নিয়ে গায়েব হয়েছে। সরকারি খাতায় এই হিসেবের গরমিল কেউ তা কোনোদিন তলব করেনি, কারো
            বাপের কী সাধ্য আছে রাষ্ট্রের কাছে হিসেব চায়? <br>
            মায়ের গর্ভ থেকে ফুস করে ভেঙরু একদিন বেরিয়ে আসে, যদিও তার মা পেছন থেকে ডেকেছিল 'আর এক দলা শুকনো ভাত আছে, বাবা
            খায়া যা বাপ আমার!' মা চেয়েছিলেন, আরও কিছুদিন পেটের ভেতর থেকে একজন পোড়খাওয়া মানুষ হয়েই বের হোক। সে-দিন
            তাড়াহুড়ো করে মায়ের বারণ না-শুনেই ভেঙরু নালাভুলো হয়ে যায়। আর তারপরে তো আরও অভাব, ক্ষুদকুড়া খাওয়ার দিনগুলো
            শুরু হয়। ভেঙরুর বাপ দোলং নদীর চরে লাঙল মারে আর লাঙলের ফলায় রোজ মড়ার পচন্ত খুলি উঠে আসে। লোকজন চরে যাওয়া বন্ধ
            করে দিয়েছে, ক্যাম্প যেন খা-খা শ্মশান। রাত হলে মা-কালী ছিন্নমুণ্ডুগুলো হাতে করে অসুরদের খুঁজে বেড়ায়। শূন্য
            চর, শূন্য খয়ের বাগান মস্ত জঙ্গলে পরিণত হয় কিছুদিনেই, তালগাছগুলোও একপায়ে দাঁড়িয়ে সব গাছ ছাড়িয়ে উঠতে চাইছে
            সবে। ভেঙরু যখন হাঁটতে চলতে কথা কইতে পারে, তখন দেখে দোলংয়ের পাড়ে বাদিয়ারা এসে বাসা বেঁধেছে। ভেঙরু কেবল
            গা-গতরেই বড় হয়, বাদিয়া মেয়েরা ছুমন্তর জানে, হাজার পেশার মধ্যে ওটাও এক ধরণের পেশা। মেয়ে-বউরা দোলংয়ের জলে নেমে
            বুক আলগা করে দেয়। ভেঙরু লুকিয়ে লুকিয়ে সব দেখে। শরীরে সুড়সুড়ি জেগে ওঠে, ভেঙরুর শরীরে জোয়ার আসে, তার বর্ষাটা
            আকাশের দিকে উত্থিত হয়। ভেঙরু ছুঁটে যায় ঝোপের আড়ালে, নিজেকে শান্তি দেয়। ভেঙরু আরেকটু বড় হলে চরের জঙ্গলে ঢুকে
            কুল ছিড়ে এনে বাদিয়া মেয়েদের সাধে, বাদিয়া মেয়েরা কুল মুখে নিয়ে গাল ফুলিয়ে জলে নামে, ভেঙরুও নামে, জলকেলি করে
            মৎসকন্যাদের সঙ্গে।<br>
            চার দশক পরে আবার এই গ্রামের প্রয়োজন হল কেন রাষ্ট্রের? আসলে রাষ্ট্র তো, যেখানে খুশি যেতে পারে, যা-ইচ্ছে করতে
            পারে, যেখানে খুশি যাওয়া বন্ধ করে দিতে পারে। নালাভুলো ভেঙরু কি সে-সব গাণিতিক সমীকরণ বোঝে? কপ্টার যখন নামবে
            ঠিক হয়েছে তো কার সাধ্য আটকায়? ভেঙরু তো বেতালের মতোই ঘাড়ত্যাড়া, একটু জমিও দেবে না। তার জমিতে আখক্ষেত আবার তার
            ভেতর টুনটুনির বাসা। বাদিয়া মেয়েরা আসে ঘাস কাটতে, টুনটুনি ধরতে।<br>
            ‘আমি দিমু না, দিমু না, দিমু না, একটু জমিও দিমু না!’ <br>
            কার সাধ্য ভেঙরুকে রাজি করায়। <br>
            ‘তোরে তো ক্ষতিপূরণের ব্যবস্থা কইরা দিমু। তর আখক্ষেতের যতটুকু ক্ষতি হইব, কড়ায় গন্ডায় পুষায়া দেওয়ার ব্যবস্থা
            করমু।’ দলনেতার আশ্বাস।<br>
            ‘আমি দিমু না!’ ভেঙরুর না। আরও বলে: ‘ক্ষতিপূরণ…? আমার ঠাকুরদারে আইন্যা দিতে পারবেন? মনে আছে, আমার
            ঠাকুরদা-রে?... বেতাল বুড়া রে?’ <br>
            তারপর সবাই চুপ। ‘না-দিলে দেওয়ার ব্যবস্থা করতে লাগবো আরকি। চলেন সবাই, কথা বাড়ায়া কাজ নাই!' দলনেতার কথাগুলো
            যেন হুমকির মতোই শোনায়। <br>
            সবাই ফিরে যায়। সন্ধ্যা হয়ে আসে, তালগাছের বাবুইপাখিগুলো বাসায় ফিরতে শুরু করছে: কিচির-মিচির, কিচির-মিচির করে
            করে। ভেঙরু গোরু খুঁজতে খুঁজতে খয়ের বাগানের জঙ্গলে প্রবেশ করে। গোরুর গলায় দড়ি লাগায়, গোরুকে তাড়া দেয়, তাড়া
            খেয়ে গোরুগুলো রুদ্ধশ্বাসে জঙ্গল থেকে বেরিয়ে আসে, গলার ঘন্টাগুলো দ্রুত তালে বাজে। বকনা বাছুর হাম্বা-হাম্বা
            করে মায়ের পেছন পেছন ছোটে। ভেঙরু খয়ের বাগানের অনেকটা ভেতরে ঢুকে পড়েছিল, ফিরতে ফিরতে মনে হল এই পথটা যেন
            অন্ধকার, আরো অন্ধকার হয়ে আসছে। যে-অস্তগামী সূর্যটাকে সাক্ষী রেখে সে বাড়ি থেকে বের হয়েছিল, সে আর আকাশে
            নেই,শুধু অন্ধকার, ভেঙরু চোখেমুখে আরও অন্ধকার দেখে। তালগাছে তালবোড়া সাপ শিকারে বের হয়েছে, বাবুইয়ের বাসা লক্ষ
            করে এগিয়ে যাচ্ছে, একটা বাবুইকে ডানা শুদ্ধ গিলে নিল। পাখিটি প্রাণপনে বাঁচতে চেষ্টা করছে, এবার সম্পূর্ণ গিলে
            নিল। ঘপাঘপ মাটি ফেলছে ওরা গর্তের ভেতর, ওদের বড্ড তাড়া। মাটির তলায় ভেঙরুর নিথর দেহটি চাপা পড়তে থাকে, শান্ত
            বাবুইয়ের বাসাগুলো আর্তনাদে সেদিন অতিক্রান্ত সন্ধ্যার পরিবেশটা অশান্ত করে তুলেছিল। <br>
            তারপর? <br>
            ইট বিছানো লক্ষ টাকার হ্যালিপাডের ওপর ফিঙে পাখির মতো উড়ে এসে কপ্টার নামে কিছুদিন পরে, লাফিয়ে নামে রাজার
            ভাড়াটে সৈন্য। চারদিকে প্রজার চিৎকার ধ্বনি, একশ, হাজার, লক্ষ জনও হতে পারে। সুসজ্জিত রাজা সৈন্যের ঘেরাটোপে
            মঞ্চে ওঠে, করতালি থামে না, অলৌকিক, অপার্থিব স্বপ্ন দেখিয়ে আবার কপ্টারে চড়ে বসে। হ্যালিকপ্টার আবার ফিঙে পাখির
            মতো তালগাছ ডিঙিয়ে উড়াল দেয়, উড়তে উড়তে মেঘের আড়ালে মিলিয়ে যায়। প্রজারা উল্লাস ধ্বনি তুলে বাড়ি ফিরতে থাকে, কেউ
            জিগির তোলে ‘আচ্ছে দিন’-এর, কেউ রামরাজ্যের নেশায় বিভোর হয়ে থাকে। <br>
            তারপর থেকে সন্ধ্যা হলেই দোলং নদীর স্তব্ধতার ভেতর থেকে দু’জন মৃত মানুষের কথা ভেসে আসতে থাকে, কত দেশের কত কথা
            তারা রোজ বলে : <br>
            --- তর বাপটা একটা আস্তা বলদের বাচ্চা! শইলে চেদ-ভেদ কিছুই নাই। খালি খাইছে আর ভীমরাইস্যা একটা গতর বানাইসে। তরে
            মারলো আমারে মারলো আবার তাগো লগেই যায়া হাঙ্গা মারাইল। <br>
            --- বলদের বাচ্চা..... তাইলে বলদ তো তুমিই হইলা! তোমারই তো পোলা।<br>
            --- এই পোলা থাকার চাইতে না-থাকা ভালা। না-হইল হাল্লা না-হইল জাল্লা! <br>
            --- তুমি কী আছিলা? মাইনসে কয় তুমি নাকি ঠাম্মার কাপড়ের তলে লুকায়া থাকতা সব সময়? আর এই তাল গাছ লাগায়া তুমি তো
            বাল খাইছো, মাইনসে খায় এহন...। <br>
            --- মাইনসের কথা ফালা। মাইনসে তো কবোই...! ঘুমা, অনেক রাইত হইসে! <br>
            --- ঘুম তো আমার আহে না। এতগুলা মিছাকথা শুনার পরের কার ঘুম আহে?... কও? রাম রাইজ্য ..! একটা কিচ্ছা ..। তুমিও
            একটা কিচ্ছা কও, ঘুম ধরবো..! <br>
            --- হ, এহন আবার কিচ্ছা?...ফ্যাদাপ্যাঁচাল ভাল লাগে না, চোখ বন্ধ কর, ঘুম ধরবো..! <br>
            --- আরে কও না, রাম রাইজ্যের সুখ ভুলতে চাই, পারি না...তো! <br>
            --- চাইলেই কি পারবি? মানুষের শরীরের ভেতর আফিমের নেশার মতো ঢুকয়া দিছে যে।<br>
            কিছুক্ষণ চুপ করে থাকার পর একটা ‘কিচ্ছা’ শুরু হয়: ‘এক আছিল রাজা, তার আছিল সাত রানি। কিন্তু কারো কোনো সন্তান
            হয় না। এই নিয়া রাজার মনে খুব দুঃখ। রাজ্যের কাজে রাজার কোনো মন বসে না। রাজা একদিন উদাসীন হইয়া বনে বনে ঘুইরা
            বেড়াইতেছে, গভীর বনের ভিতর দেহা পায় এক সাধুর। রাজা সাধুর কাছে মনের কথা খুইলা কয়, সব শুইন্যা সাধু কয়, উপায়
            আছে, চিন্তা নাই..... কি-রে ? হুনতাসস?...’ <br>
            ‘হু ...’ কথক কিচ্ছার ভেতরে আরও ঢুকে যায় আর শ্রোতা ঢুলে পড়ে ঘুমের ভেতর। কথকের ‘কিচ্ছা এগোতে থাকে। রামরাজ্যের
            স্বপ্নে বিভোর হয়ে একটা মৃত দেহ আরেকটি মৃত দেহের পাশে ঘুমিয়ে পড়ে। ঘুমের ভেতর একজন শুনতে পায় তার মায়ের কণ্ঠ,
            মা গাইছে: <br>
            কি পাপে মরিল পূত্র আজি কিছুই না জানি? <br>
            পূত্র কোলে করি কাঁদে ব্রাহ্মণ-ব্রাহ্মণী।।<br>
            বৃথা গর্ভে ধরি পূত্র পঞ্চবর্ষ পূষি।<br>
            অকালে মরিল পূত্র রামরাজ্যে বসি? <br>
            মাতা পিতা রাখি পূত্র ছাড়ি গেল কোথা? <br>
            কোন দোষে মইল পূত্র প্রাণে দিয়া ব্যথা।।<br>
            অধর্মীর রাজ্যে হয় দুর্ভিক্ষ মরক।<br>
            কর্ম দোষে সে রাজ্য ভূঞ্জয়ে নরক।।<br>
            অকালেতে মরে পূত্র শ্রীরামের রাজ্যে।<br>
            নহে অন্য দেশে যাবো এই রাজ্য ত্যাজে।।</p>

            <p style="text-align: justify; padding: 15px;">
                <em>ঋণ: আব্দুল আলীম, কৃত্তিবাস ওঝা
            </em></p>
    </div>
</body>

</html>