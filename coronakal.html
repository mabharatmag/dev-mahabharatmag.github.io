<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>coronakal</title>
</head>
<style>
    table,
    th,
    td {
        border: 1px solid black;
        border-collapse: collapse;
        text-align: center;
        margin-left: auto;
        margin-right: auto;
        font-size: 22px;
    }
</style>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3 style="padding-left: 15px;">করোনাকাল এবং আমরা </font3><br>
    <font4 style="padding-left: 15px;">তপন মুখোপাধ্যায় </font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            কোভিড-১৯ সম্পর্কে প্রত্যন্ত অঞ্চলের মানুষও আজ ওয়াকিবহাল। সারাদিন টিভিতে করোনা আপডেট দেখা, স্মার্ট ফোনে পাশের
            বাড়ির মানুষের করোনা হল কিনা জেনে নেওয়া এখন খুব সাধারণ ঘটনা। আবার চীন, আমেরিকা, ইতালী, ফ্রান্স, ইংল্যান্ড,
            জার্মানি, কানাডা প্রভৃতি উন্নত দুনিয়ার খবরও হাতের মুঠোয়, তাদের নাকানি-চোবানি খাওয়া দেখে-শুনে কিছু শ্লাঘা
            অনুভবও করছি। শ্লাঘা এইজন্যই যে ওরা উন্নত, ওদের স্বাস্থ্য পরিসেবা অনেক উন্নত আর আমাদেরতো সবই অপ্রতুল,
            হাসপাতাল নেই, হাসপাতালে কর্মী নেই, আই-সি-ইউ নেই, নেই ভেন্টিলেশন, প্রয়োজনীয় সংখ্যক বেডও নেই, কোভিড চিকিৎসায়
            আকাশছোঁয়া খরচের নাগাল পেতে পারবোনা। এতসব ‘না’ আমাদের জীবনের স্বাভাবিক ঘটনা বলে মেনে নিয়েছি। তখনই তুলনা করে
            দেখার প্রবণতা তৈরি হয়েছে। আবার ওদের হাজার হাজার মৃত্যুর খবরে উল্লসিত না হয়ে কষ্টও পেয়েছি । এই কষ্টটাই আসলে
            আমাদের আমজনতার মধ্যে একটা নৈকট্য তৈরি করেছে। ইতালি,স্পেন যখন বয়স্ক মানুষদের চিকিৎসার অপারগতার কথা জানাল তখন
            যেমন তাদেরও স্বাস্থ্য ব্যবস্থার ক্ষণ-ভঙ্গুর দিকটি প্রকাশ পেল তখন কিন্তু খুব সাধারণ অল্প শিক্ষিত শিক্ষিত বা
            একেবারেই অশিক্ষিত লোকেরাও এর বিরুদ্ধেই কথা বলেছে- তখন যেন সেই সব বয়স্ক মানুষগুলো হয়ে উঠলো আমাদের দেশের
            বয়স্ক মানুষদের সমপর্যায়ভুক্ত, একটা নাড়ির টান অনুভব করলাম। প্রশ্ন অনেক, এবং আতঙ্কও পাশাপাশি। জোরদার
            বিজ্ঞাপন, মাইকিং- করোনা সংক্রমণে সতর্কতার জরুরী বার্তা প্রতিমুহূর্তে আতঙ্ককে বাড়িয়ে তুলছে। ‘ শারীরিক
            দূরত্ব’ শব্দবন্ধকে ‘সামাজিক দূরত্ব’ শব্দবন্ধে বার্তা দেওয়ায় এতদিন যে শাসকগোষ্ঠী নিরন্তর বিভিন্ন উপায়ে
            আমাদের ‘একক’ ‘ ব্যক্তিক’ করে রাখার প্রচেষ্টা চালাচ্ছিল সেটা যেন করোনা আতঙ্কে সফল হল। কোন বিক্ষোভ নেই, কোন
            আন্দোলন নেই। লকডাউনে আমরা নিরন্তর ‘একক’ হয়েছি। কিন্তু সত্যিই কি আমরা ’একক’ হয়েছি? মনে হয় না। আন্দোলন
            হয়নি। শাসকগোষ্ঠী এবং তার অনুসারী সব রাজনৈতিক দল/ গোষ্ঠী WHO -র নির্দেশ, আই সি এম আর এর নির্দেশ মানতেই
            ব্যস্ত কিন্তু তার মধ্যেই লকডাউনের প্রথম সপ্তাহেই কয়েকজন কম বয়সি ছেলে আমাদের ঘরে এলো এবং একটা সলজ্জ হাতে
            প্যাকেট ধরিয়ে দিল। বলল, সরকারতো নিশ্চয়ই কিছু করবে। ততদিন আমরা যতটুকু পারি। পাড়ার কিছু লোক যাদের নির্দিষ্ট
            বেতন অথচ বয়স জনিত কারণে গৃহবন্দি হয়ে গেছে তাদের কেউ কেউ আগ্রহ প্রকাশ করেছে- আপনারা যদি ত্রাণের ব্যবস্থা
            করেন তাহলে ‘আমাকে’ বলবেন, আমি যতটুকু পারি আপনাদের অর্থ সাহায্য করব। ‘ ত্রাণ’ শব্দটাই অনেকেই আপত্তি তুলবেন,
            হয়তো বলবেন ‘ বেঁচে থাকার অধিকার’ কি ত্রাণের ভিত্তির উপর দাঁড়িয়ে থাকবে? না, অশন-বসন-আশ্রয় মানুষের বেঁচে
            থাকার স্বাভাবিক অধিকার। সেটা নিছক ‘ত্রাণের’ উপর নির্ভর করবে না। এ অধিকার মানুষকে অর্জন করে নিতে হবে। আমি
            বিষয়টা অন্য দৃষ্টিতে দেখাতে চাইছি- ভ্রাতৃত্ববোধের জায়গা থেকে, সমানুভূতির জায়গা থেকে। ‘ আমরা আপনাদের পাশে
            আছি’ এই বার্তা হতাশাগ্রস্ত অসহায় নিরন্ন মানুষের কাছে যেমন অতি প্রয়োজনীয় তেমনি যে বলছে ‘পাশে আছি’ সেও আসলে
            ‘সমত্ব’ অনুভব করছে। করোনাকালে মানুষের মধ্যে আতঙ্ক ভয় হতাশা একাকীত্ব যদি একটা দিক হয় যা শাসক গোষ্ঠী তার
            বিভিন্ন কার্যক্রমের মধ্য দিয়ে প্রসারমান করতে চাইছে-- তাহলে আমার ধারণায় সাধারণ মানুষ নিরন্ন খেটে খাওয়া
            আমজনতা নিম্নবিত্ত মানুষ নিজেদের মধ্যে এক ‘সৌভ্রাতৃত্ব’ অনুভব করার বাসনায় এক পা-ও অন্তত আগুয়ান হবে। ‘দেড়
            দিন মত হাঁটবার পর বোম্বে থেকে লরিতে ফিরছে একদল বাঙালি লেবার, দেখতে পেয়ে ওদের সাথে ভিড়ে গেলাম । মোট ৫২ জন।
            একদল যখন ঘুমোত বাকিরা জেগে বসে থাকতো’- এইযে স্বীকারোক্তি এর মধ্যেও সেই নৈকট্য বোধ। অপরিচিতের গণ্ডি অতিক্রম
            করে পরিচয়ের নূতন গণ্ডিতে প্রবেশ। ভারতবর্ষে লকডাউনের বাধ্যবাধকতা এবং প্যানডেমিক আইন-এর প্রতি মাথা নত করে
            মেনে নেওয়ার প্রবণতা যথেষ্টই। বিরক্ত হলেও ফোনে করোনা সতর্কতা শুনেছি, মাস্ক নিয়ে হ-য-ব-র-ল অনেক বিতর্ক
            সত্ত্বেও মুখকে মুখোশে ঢেকেছি। শাসকগোষ্ঠী সাধারণ মানুষকে ঘরে বন্দী করে তার নিজের বিবিধ কার্যক্রমকে অনায়াসে
            রূপ দিয়ে যাচ্ছে আর আমরা তা মেনেও নিচ্ছি নির্বিবাদে, আর তখনই উন্নত দেশগুলিতে মাস্কের বিরুদ্ধে, লকডাউনের
            বিরুদ্ধে, স্কুল-কলেজ খোলার পক্ষে, পাব-বিনোদন-জিম খোলার পক্ষে আন্দোলন সংগঠিত হচ্ছে। আর বিস্ময়ের বিস্ময়
            আমেরিকায় ‘ব্ল্যাক লাইভস ম্যাটার’ আন্দোলন সারা বিশ্বকে নাড়িয়ে দিল হ্যাঁচকা টানে। টিভির দৌলতে সংবাদ শোনার এবং
            শোনানোর আগ্রহের দৌলতে এই আন্দোলনগুলো নিজের ঘরের উঠোনে উঠে এলো- ঝড়ের মত আলোচনা শুরু হল। পুলিশের নৃশংসতার
            ছবিটাই মানুষের মন জুড়ে, আলোচনার ক্ষেত্রে বিকশিত হয়ে তার ইতিহাসের গভীরে যাওয়ার আবেদনে হল ঋদ্ধ। যখন
            বিশ্বায়নের যুগে- উদারনীতির যুগে- কর্পোরেট দুনিয়া তাদের লোভের সাম্রাজ্য বাড়াবার স্বার্থে- মুনাফা বৃদ্ধির
            স্বার্থে ‘এক বিশ্বব্যবস্থা’র ভাবনা নিয়ত প্রতিটি পদক্ষেপে সূচিত করছে, তখন আমরা অধিকাংশ আমআদমি খন্ড বিখন্ড,
            ক্ষুদ্রাতিক্ষুদ্র, একক/ ব্যক্তিক স্বার্থপরতার গন্ডির মধ্যেই আবদ্ধ থাকছি বা আবদ্ধ থাকতে বাধ্য হচ্ছি। সংখ্যার
            বিচারে আমরা প্রবল কিন্তু চিন্তার দীনতায়, কুয়াশাচ্ছন্ন মননে, আমাদের সামনে যে সোনার পাথর বাটির বাদ্য বাজানো
            হচ্ছে তাতেই আমরা বুঁদ। এই মহামারীর কালে এই ঘোর অমানিশায় যদি একটু আলোর স্ফুলিঙ্গ ‘ একতাবোধ’, সারা বিশ্বজুড়ে
            ‘ আমরা মানব জাতি’ এই ধারণার ধূমায়িত প্রকাশও ঘটে তবে সচেতন প্রয়াসীজনের সেই সচেতনতা মূর্ত করে তোলার অভিনিবেশ
            অবশ্য প্রয়োজন।<br>
            করোনার উৎপত্তি ও বিকাশ বিষয়ে দু-ধরণের আলোচনা প্রকাশ্যে এসেছে। কেউ বলছেন (১) চীনের ল্যাবরেটরি থেকেই উহানেই
            প্রথম এই ভাইরাসের সূচনা অথবা উহানের বিশাল মাংস বাজার থেকে যেখানে বিভিন্ন ধরণের বন্য পশু পাখির মাংস পাওয়া
            যেত যেমন কুকুর বিড়াল ইঁদুর বাঁদর বাদুড় প্রভৃতি। এই বিষোদগার আমেরিকা করেছে সবচেয়ে বেশি। তারা তো ‘ লাল বা
            কমিউনিস্ট’ ভাইরাস বলেও দাগিয়ে দিয়েছে। আবার (২) চীন আমেরিকাকে দুষছে। আমেরিকার সামরিক গবেষণাগার থেকেই এর
            উৎপত্তি। ভুলক্রমে অসচেতনতায় যৌথ মহড়ার সময় চীনে ছড়িয়ে পড়েছে। (৩) ব্রিটেন রাশিয়াকে দোষারোপ করছে। (৪)
            অস্ট্রেলিয়া চীনকে আন্তর্জাতিক বিচারালয়ে যাওয়ার হুমকি দিলেও সকলেই জানে এগুলো প্রমাণ করা অসাধ্য। <br>
            কিন্তু এগুলো মতের একটি দিক অন্যদিকটি হলো--<br>
            কৃষি যুগের উন্নতির শিখরে কৃষির উদ্বৃত্ত তৈরি করলো বাণিজ্যের প্রসার। বাণিজ্যের প্রবণতা ছড়িয়ে পড়লো দেশ
            দেশান্তরে। যদিও তখনো জলপথই প্রধান ভরসা। তৈরি হলো বড় বড় জনগোষ্ঠী। বাণিজ্যের পথ ধরে সংক্রমণও চলল কাঁধে কাঁধ
            মিলিয়ে। এমনও মনে করা হয় বিউবোনিক প্লেগ জাহাজে বাহিত হয়ে এক দেশ থেকে অন্য দেশে ছড়িয়েছে। কৃষি যুগে সংক্রমণ
            খুব বেশি ছড়িয়ে পড়ার সুযোগ ছিল না। আসলে তখনো মানুষের যাতায়াত ছিল অনেক বেশি নিয়ন্ত্রিত, উৎপাদন প্রক্রিয়া
            ছিল মূলত বাঁচার জন্য উৎপাদন, মানুষের চাহিদা একটা নির্দিষ্ট মাত্রায় বাঁধা ছিল। শিল্প বিপ্লবের পরবর্তী
            দিনগুলো একেবারেই পাল্টে গেল, উৎপাদনে,মানুষের প্রয়োজনে, ব্যবহারে,আচারে,আচরণে পরিবর্তন ঘটে গেল--শুরু হলো একটা
            নতুন বিধান। প্রাতিষ্ঠানিক কাঠামোর বদল ঘটলো। সড়ক বানানো হলো, রেলপথ বানানো হলো, স্থানে স্থানে গড়ে উঠলো নুতন
            নুতন কল কারখানা। জমি জায়গা হারিয়ে বেকার গ্রামীণ মানুষ শহরে উপার্জনের আশায় ভিড় জমাল। তারা হল গজিয়ে ওঠা
            কলকারখানার শ্রমিক। আর তারা কোনরকমে বেঁচে থাকার শর্তে শহরের সবচেয়ে ঘিঞ্জি পরিবেশে গাদাগাদি ঠাসাঠাসি করে বাস
            করতে বাধ্য হোলো। বন কেটে, পাহাড় কেটে, বনের ধারে বসবাসকারী মানুষজনকে উৎখাত করে, বন্য জীবজন্তুর স্বাভাবিক
            আশ্রয় স্থল থেকে উৎখাত করে এবং আশ্রয়স্থল যা তাদের আহার যোগাতো ফলে তারা আশ্রয় এবং খাদ্য দুটো থেকেই বঞ্চিত
            হয়ে প্রকৃতির ভারসাম্যের জীব বৈচিত্রের ক্ষতিসাধন করে চলল, এখনো করেই চলেছে- অনেক আগেই দার্জিলিংয়ের, আসামের
            বিশাল বনাঞ্চল ধ্বংস করে চা বাগান তৈরি হয়েছে। ব্রাজিলের বৃষ্টি অরণ্য ধ্বংস করে হয়েছে গোচারণ ভূমি। পশ্চিম
            আফ্রিকায় মহীরুহের বনাঞ্চলকে ধ্বংস করে পামবৃক্ষের চাষাবাদ করা হয়েছে কারণ পাম তেল অনেক অর্থকরী। মহীরুহ
            সেভাবে অর্থকরী নয়।<br>
            বন কেটে, পাহাড় ফাটিয়ে মানুষ ও বন্য প্রাণীকে বাস্তুচ্যুত করার প্রবণতায় মানুষ ও পশুদের মধ্যে যে স্বাভাবিক
            দূরত্ব ব্যবধান ছিল সেই দূরত্ব ব্যবধানের গণ্ডি অবলোপে পশুর মধ্যে লুকিয়ে থাকা অনেক ভাইরাস লাফ মেরে মানুষের
            ঝুটি ধরে ফেলল-পশুপক্ষী যে ভাইরাস গুলির স্বাভাবিক বাহক ছিল। মানুষ এদের সেই স্বাভাবিক বাহক ছিল না তাই যা ছিল
            স্বাভাবিক তাই মানুষের ঘাড়ে চেপে হল অস্বাভাবিক। সংক্রমণ ছড়িয়ে পড়তে লাগলো। কলেরা, ম্যালেরিয়া, টাইফয়েড,
            যক্ষ্মা,নিউমোনিয়া, প্লেগ, সোয়াইন ফ্লু, বার্ড ফ্লু, এনসেফ্যালাইটিস, ডেঙ্গু, সার্স, মার্স, ইবোলা, টাইফাস
            ইত্যাদি রোগের প্রকোপ আমাদের সমাজ জীবনে তৈরি করেছে এবং করছে গভীর ক্ষত। বিজ্ঞানের উন্নতিতে প্রযুক্তির উন্নতিতে
            অনেক রোগ টিকা আবিষ্কারের মধ্য দিয়ে বোতলবন্দী করা গেছে। আবিষ্কৃত হয়েছে গুটি বসন্ত কলেরা টাইফয়েডের টিকা।
            ১৯২৮ এবং তারপরে পেনিসিলিন এবং স্ট্রেপটোমাইসিন আবিষ্কার গবেষক বিজ্ঞানী বিশেষজ্ঞদের একটি সদর্থক আলোর ঠিকানার
            সন্ধান দিয়েছিল। ১৯৭৩ সালে নোবেল পুরস্কারজয়ী বিজ্ঞানী ম্যাকফারলেন তার বইতে এই সিদ্ধান্তে এলেন যে ভবিষ্যৎ
            বাণী করে আমরা বলতে পারি সংক্রামক রোগের ধার ভোঁতা হয়ে আসবে।<br>

            রোগ বোতলে বন্দী ছিল- ১৯৫৭, ১৯৬৮, ১৯৭৫ বিভিন্ন ধরনের ফ্লু, পরবর্তীতে মার্স,জিকা গবেষকদের আশা-আকাঙ্ক্ষাকে
            অবাস্তব প্রতিপন্ন করে। বোতলবন্দী রোগ আবার ছিপি খুলে বাইরে বেরিয়ে পড়লো। আমরা লক্ষই করিনি। না,লক্ষ্য করিনি
            বললে ভুল হবে। <br>
            পুঁজিবাদ মানুষের খাদ্যাভ্যাসে পরিবর্তন নিয়ে এলো। প্রথমে মুষ্টিমেয় কয়েকজনের, পরবর্তীতে অসংখ্য মানুষের কিছু
            অতিরিক্ত আয়ের কারণে আর অধিকাংশের আয় কমে যাওয়ার কারণে বুনো পশুপাখি থেকে শুরু করে মাছ মাংস খাওয়ার প্রবণতা
            বাড়লো। মাংসের বাজার হল বিস্তৃত। দেশী মুরগী দেশি গরু দেশী ছাগল এখন আর চোখে পড়বে না। বিভিন্ন প্রযুক্তিতে
            জিনগত পরিবর্তন ঘটিয়ে তৈরি হচ্ছে মাংসল নরম ব্রয়লার মুরগি, মাংসবহুল পৃথুল শুয়োর- এই মাংস বাজারে সস্তা তাই
            অল্প আয়ের লোকেরা এই মাংস খেতে অভ্যস্ত হল। পুঁজিপতি লাভের কড়ির গুনতি করতে ওস্তাদ তাই মাংসের বাজার থেকে
            ক্ষতিকর রোগ ছড়ানোর জন্য প্রতিকারের পরিবর্তে প্রতিরোধী ব্যবস্থা গ্রহণ করল এবং সেটাও হয়ে পড়লো আর একটা
            ব্যবসা। <br>
            আরও একটা কারণও কোন কোন কাগজে লেখা হয়েছে। শিল্প বিপ্লব পরবর্তী উষ্ণায়নের কথা আজ কোন নতুন কথা নয়। খনিজ তেল
            কয়লা প্রভৃতির অতিরিক্ত ব্যবহার উষ্ণায়নের জন্য দায়ী। আবার এই উষ্ণায়ন বর্তমানে প্রাকৃতিক বিপর্যয়ের
            মাত্রাতিরিক্ত হেরফের ঘটাচ্ছে। যেসব অঞ্চল একদা হিমশীতল বরফের চাদরে ঢাকা ছিল, অতিরিক্ত গরমের ফলে সেই হিমশৈলের
            বরফ গলতে শুরু করেছে। বিশেষজ্ঞরা বলছেন তারই তলায় হাজার হাজার বছর বহু অণুজীব ঘুমিয়ে ছিল। বরফ গলার সাথে সাথে
            তারা খোলা হাওয়ায় বেরিয়ে পড়েছে। এগুলি মানুষের সমাজকে বিধ্বস্ত করতে এগিয়ে আসছে। যতদিন যাবে এই অণুজীবদের
            আক্রমণের মাত্রা বাড়তেই থাকবে। বৃষ্টি অরণ্যে দাবানল, ক্যালিফোর্নিয়ায় ঝড়ের তান্ডব, অস্ট্রেলিয়ায় দাবানল,
            পশ্চিমবঙ্গে আম্ফান, উত্তরাখণ্ড শতাব্দীর বন্যায় বিধ্বস্ত। ভারতবর্ষের যে অঞ্চলে বৃষ্টি কম হতো এখন দেখা যাচ্ছে
            সেখানে বৃষ্টিপাতের পরিমাণ বাড়ছে আর যেখানে আগে বৃষ্টি বেশি হতো সেখানে বৃষ্টিপাতের পরিমাণ অনেক কম। প্রাকৃতিক
            বিপর্যয় আগেও হয়েছে--খরা বন্যা মহামারী নিয়ে মানুষ বেঁচে আছে, কিন্তু নিকট অতীতে একটা বিপর্যয় থেকে আরেকটা
            বিপর্যয়ের যে সময়ের ব্যবধান ছিল সেই ব্যবধান দ্রুতই লয় পাচ্ছে। বিশেষজ্ঞরা বলছেন এই প্রবণতা আরো বাড়বে।
            অর্থাৎ সাধারণ মানুষের জীবন আরো অসংরক্ষিত আরো অনিরাপদ হবে। লাভের লালসা তাড়িয়ে নিয়ে বেড়ায় যাদের সেইসব
            পুঁজিপতি/ করপোরেটরা মুনাফার লোভে পরিবেশের প্রতি অবিচার করে চলেছে। এই অবস্থায় প্রকৃতি দূষণ প্রভৃতি কোন
            সমস্যাই মান্যতা পাবেনা এটাই স্বাভাবিক। তাই বৃষ্টিচ্ছায় অরণ্য ( ব্রাজিল) যখন দাবানলে ধ্বংস হয়ে যেতে থাকে
            তখন প্রেসিডেন্ট বলসানেরো সেই দাবানল নেভানোর থেকে বিরত থেকে চিন্তা করেন অরণ্য ধ্বংস হলে সেখানে গোচারণভূমি
            গড়ে উঠবে।দুগ্ধ ব্যবসায় বিপুল বিস্তারের স্বপ্ন দেখেন। ইবোলার ইতিহাসে মনে করা হয় পশ্চিম আফ্রিকার বনাঞ্চল
            ধ্বংস করে পাম গাছের চাষ বৃদ্ধির ফলে বনের যে বাদুড়েরা বসবাস করত সেই কলা-বাদুড় বাস্তুচ্যুত হয়ে মানুষের সঙ্গে
            সংযোগ ঘটে এবং ইবোলার আবির্ভাব হয়। সুস্থিত উন্নয়ন নয়, সমগ্র মানব সমাজের জন্য উন্নয়ন নয়, মুষ্টিমেয়
            কয়েকজনের উন্নয়ন। পরিবেশ ভাবনারও একটা নতুন দিগন্ত উন্মোচিত হওয়ার সম্ভাবনা যথেষ্ট। পরিবেশের ইতিহাস জানা ও
            অজানা কাজটা করা আজ খুবই জরুরী। জরুরী অবশ্যই পরিবেশ ধ্বংসের মূলে থাকা মানুষদের ও কারণগুলিকে জানা। একটি
            সম্পূর্ণ নতুন সামাজিক বিধান ছাড়া সুস্থিত উন্নয়ন সম্ভব নয়, সম্ভব নয় পরিবেশের উন্নয়ন। যে সামাজিক বিধান
            মুনাফার লালসার বশীভূত হবে না, সমস্ত মানুষের বেঁচে থাকার ভালো থাকার শর্তে উৎপাদন হবে। পরিবেশ আন্দোলন কিছু
            বুদ্ধিজীবী, মুষ্টিমেয় পরিবেশকর্মী আর এনজিও-দের মধ্যে সীমাবদ্ধ ছিল, সেই আন্দোলন সমগ্র মানুষের মধ্যে ছড়িয়ে
            দেওয়ার সম্ভাবনা তৈরি হয়েছে। সেই সম্ভাবনাকে বিকশিত করার প্রচেষ্টা কিন্তু আমাদেরই নিতে হবে।<br>
            আলোচনার শীর্ষে এখন বিশ্ব অর্থনীতি এবং সেই সূত্রেই ভারতবর্ষের অর্থনীতিও। পৃথিবীর তাবড় অর্থনীতিবোদ্ধা প্রায়
            সকলেই অর্থনীতির এই ভেঙে পড়ার উৎস যে করোনা তা জোরদার বিজ্ঞাপনে নিয়তই ঘোষণা করে চলেছে। যদিও অর্থনীতি রুগ্ন
            হচ্ছিলই, করোনা সেই অবস্থাকে বাড়িয়ে তুলেছে মাত্র। করোনার আসা-যাওয়ার সঙ্গে এর কোনো সম্পর্কই নেই। শুধু
            অর্থনীতি নয় সঙ্গে সঙ্গে রাজনীতির বিষয়টিও আমাদের কাছে পরিষ্কার।<br>
            করোনায় মৃত্যু এখনও ভয়াল আকার নেয় নি, তবুও সংক্রমণের নিরিখেই করোনাকে প্যানডেমিক ঘোষণা করা হল। প্যানডেমিক
            ঘোষণার উদ্দেশ্য অত্যন্ত স্পষ্ট। প্যানডেমিক আইনের মাধ্যমে দেশে অঘোষিত জরুরি অবস্থা জারি করার জন্য। মানুষের
            গতিবিধি নিয়ন্ত্রিত হল পুলিশি নজরদারিতে। মিটিং-মিছিল গণ আন্দোলন সবকিছুই নিয়ন্ত্রিত হতে থাকল স্বাস্থ্যবিধির
            দোহাই দিয়ে। লকডাউনের আওতায় সমস্ত মানুষকে গৃহবন্দি করে রাখা হল। বিশ্বের সবচেয়ে দীর্ঘতম লকডাউন হলো
            ভারতবর্ষে। লকডাউনের ঘোষিত উদ্দেশ্য ছিল মানুষের যাতায়াত নিয়ন্ত্রিত করে রোগীকে টেস্টের মাধ্যমে পৃথক করা এবং
            এই সময়ের মধ্যে স্বাস্থ্য ব্যবস্থাকে ঢেলে সাজানোর চেষ্টা করা। সারা বিশ্বেই স্বাস্থ্য ব্যবস্থা ওই সময়ের
            মধ্যেই ভেঙ্গে পড়তে দেখা গেল। <br>
            যাবতীয় পরিষেবা শিল্প-শিক্ষা, স্বাস্থ্য যার অন্যতম সেগুলি বিশ্বায়নের যুগে কর্পোরেটদের বিচরণক্ষেত্র।
            বিশ্বায়নের সঙ্গে যে দেশের যত বেশি যোগাযোগ বেসরকারিক্ষেত্র ততবেশি সেই সব দেশে বিস্তারিত। তাই অন্যান্য উন্নত
            দুনিয়ার মতো আমাদের ভারতবর্ষে স্বাস্থ্যব্যবস্থার বিপুল অংশ এখন বেসরকারি নিয়ন্ত্রিত। এই নিয়ন্ত্রণের ফলে
            করোনার চিকিৎসা নাগালের বাইরে চলে গেল। করোনা টেস্ট করতে ৪৫০০ টাকা লাগছে আবার একবারে তা হচ্ছে না। অ্যান্টিজেন
            টেস্ট, RT-PCR টেস্ট। এরপরও ভুল রিপোর্ট। সরকারি ব্যবস্থাতেও কিছু চিকিৎসা চলছে কিন্তু লকডাউনের যে উদ্দেশ্য ছিল
            সেই উদ্দেশ্য সফল হয়নি- এটা বোঝা যায় দীর্ঘ লকডাউনের পরে যখন ভারতজুড়ে আনলক পর্ব তখন পশ্চিমবঙ্গে করোনা
            সংক্রমণ বেড়েই চলেছে। হাসপাতালে শয্যা সংখ্যার অপ্রতুলতা, হোম আইসোলেশনে অপ্রতুলতা ইত্যাদিতে উদ্বিগ্ন হতে
            হচ্ছে। চিকিৎসার বিভিন্ন ক্ষেত্রে প্রয়োজনীয় চিকিৎসক কর্মীর ঘাটতি ভাবিয়ে তুলছে। অর্থাৎ লকডাউন করে সরকার
            স্বাস্থ্য ব্যবস্থার হাল বদল করতে পারেনি। সারা বিশ্বই চীন কিউবা ভিয়েতনাম নেদারল্যান্ড হংকং জাপান
            ছাড়া,লকডাউন পর্বেই স্বাস্থ্য ব্যবস্থার কঙ্কালসার অবস্থা বেরিয়ে পড়েছে। যেহেতু আগাম সর্তকতা ছিল না তাই এর
            প্রয়োজনীয় কোনো ওষুধ নেই। হাঁচি-সর্দি-কাশি-জ্বর-ডায়রিয়া এগুলো প্রাথমিক উপসর্গ- ফুসফুসে ভাইরাস আশ্রয় নেয়
            তাই ফুসফুস আক্রান্ত হলে শ্বাসকষ্ট। উপসর্গ ভিত্তিক চিকিৎসা চলছে। ইতালি স্পেন বয়স্ক মানুষদের চিকিৎসায়
            অপারগতা জানাতে বাধ্য হয়েছে তরুণ-যুবাদের দেশের সম্পদ মনে করে তাদের চিকিৎসায় বেশি নজর দেওয়ার জন্য। অবশ্যই
            তরুণরা দেশের সম্পদ কিন্তু আরেক অংশকে চিকিৎসা দিতে পারছে না এটা ব্যর্থতাই। আসলে লাভের বাজারে মুনাফার লোভে
            সমস্ত মানুষের জন্য ব্যবস্থা গড়ে তোলা যাবেনা। প্রতিটি দেশের অবস্থা আমাদের সেই ছবিটি দেখিয়ে দিল।
            ২০০৮ সালে বিশ্বব্যাপী ভয়াবহ মন্দার জন্য বিশ্ব আতঙ্কগ্রস্ত ছিলই। পুঁজিবাদী ব্যবস্থার এটি একটি স্বাভাবিক
            প্রবণতা। অর্থনৈতিক সংকট- তার মোকাবিলায় মনিটারি পলিসি গ্রহণ- স্বাভাবিক অবস্থা- আবার ধীর গতিতে শুরু করে
            অর্থনৈতিক সংকট- তার ফিস্ক্যাল পলিসি গ্রহণ- স্বাভাবিক অবস্থা। উৎপাদন কম কারণ মানুষের ক্রয় ক্ষমতা জিনিস
            বিক্রি কম ধার করে ঋণ শোধ করতে পারার ক্ষমতা কম আবার অতি উৎপাদনে কারখানায় প্রচুর মজুদ তাই কারখানার কাজ বন্ধ,
            উৎপাদন বন্ধ শ্রমিকদের কাজ বন্ধ তাই ক্রয় ক্ষমতা কম। পুঁজিবাদী ব্যবস্থায় এই দুষ্ট চক্র নিরন্তর চলতেই থাকে।
            ILO -র ওয়েবসাইটে পাওয়া তথ্য দেখে নেওয়া যাক যেখানে বলা হয়েছে পৃথিবীর কোন অংশে কত পরিমান চাকরি হারানোর
            সম্ভাবনা- আমেরিকা ৪৩.২%, ইউরোপ ও মধ্য এশিয়ায় ৪২.১% , এশিয়া প্যাসিফিক অঞ্চল ৩৭.৯ %, আরব অঞ্চলে ৩৩.২%,
            আফ্রিকা অঞ্চলে ২৬.৪% । যদিও এই হিসেবটি অনেকটাই আনুমানিক তাই এর সবটাই হয়তো বাস্তব আকার নেবে না। কিন্তু এর
            ৫০-৬০%ও যদি সত্য হয় সেটাও সাংঘাতিক। এদিকে বেকার কর্মহীন এর সংখ্যা বেড়ে চলেছে আর ক্ষুধা সূচকেও অতি সম্প্রতি
            জানা যাচ্ছে পাকিস্তান বাংলাদেশ শ্রীলঙ্কা থেকেও ভারতের অবস্থা আরো খারাপ। আমাদের রাষ্ট্রীয় ব্যবস্থায়
            শাসকগোষ্ঠী করোনা আবহাওয়াকে এর জন্য দায়ী করে জনগণের উত্তেজনা প্রশমিত করতে চাইছে। করোনার মতো অতি সংক্রামক
            ভাইরাস কে মোকাবিলা করতে লকডাউন করতে হলো, বন্ধ হয়ে গেল সমস্ত ধরনের অর্থনৈতিক ব্যবস্থা- মানুষ গৃহবন্দি হল,
            রুজি-রোজগার বন্ধ হল, অর্থনীতিতে শুরু সংকটময়তা যদিও লকডাউন শুরু হওয়ার আগেই ভারতীয় অর্থনীতি হয়েছিল
            কঙ্কালসার। জানুয়ারি থেকে মার্চ ২০২০-এই তিন মাসের আর্থিক বৃদ্ধির হার ৩.১ শতাংশ- ১৭ বছরের মধ্যে সবচেয়ে
            কম।<br>
            পুঁজিবাদ জানে মন্দা তাদের অর্থনীতির একটি স্বাভাবিক প্রবণতা এবং এর সাথে মহামারী প্রাকৃতিক দুর্যোগও হাত ধরাধরি
            করে বিস্তৃত হয়। মহামারী প্রাকৃতিক দুর্যোগ যখন আসে তখন কিছু প্রতিরোধী ব্যবস্থা নির্মাণ করার চেষ্টা করা হয়
            অবস্থার সাময়িক সামাল দেওয়ার জন্য। যেমন ভারতবর্ষের ক্ষেত্রে করোনাকালে রেশন ব্যবস্থার মাধ্যমে বিপিএল
            তালিকাভুক্তদের জন্য চাল গম আটা বিনা পয়সায় দেওয়ার ব্যবস্থা করা হয়েছে, জনধন যোজনায় যাদের ব্যাঙ্ক
            অ্যাকাউন্ট আছে ( মহিলাদের ক্ষেত্রে) প্রত্যেকের একাউন্টে প্রতিমাসে ৫০০ টাকা করে তিন মাস টাকা দেওয়া হয়েছে।
            প্রধানমন্ত্রীর ‘ আত্মনির্ভর ভারত’ গড়ে তোলার প্রতিশ্রুতি মাধ্যমে কুড়ি লক্ষ কোটি টাকার একটি আর্থিক প্যাকেজ
            ঘোষণা হয়েছে। যে প্যাকেজে দেখা গেল যাদের ক্রয় ক্ষমতা শূন্য অংকে পর্যবসিত হয়েছে তারা সরাসরি কোন আর্থিক
            অনুদান পেলেন না যা ক্রয় ক্ষমতা সরাসরি বাড়াতে সাহায্য করত এবং উৎপাদন ব্যবস্থা কে সচল করার একটি স্বাভাবিক
            প্রক্রিয়া হতে পারত। কিন্তু এই প্যাকেজ শিল্পপতি উৎপাদকদের ঋণ ব্যবস্থা/ছাড় প্রভৃতির মাধ্যমে সুযোগের ব্যাবস্থা
            করল (যদিও এটার প্রয়োজন আছে) অথচ ছোটো শিল্পের অনেকেই ঋণ নেওয়ার উৎসাহ অনেকে দেখায়নি। কারণ যারা ছোট কারখানা
            মালিক, ছোট দোকানদার তারা প্রথমতঃ যাদের পূর্বের নিয়ে ব্যবসা করতে হয়েছে কিন্তু ঋণশোধ করতে পারেনি তাদের ঋণ
            দেওয়া হবে। আরো অন্য এবং সবচেয়ে বড় কারণ বাজারই যদি উন্মুক্ত না হয় বাজারের চাহিদা যদি না বাড়ে উৎপাদনের
            আগ্রহ কি থাকে? আসলে করোনা আবহে শাসকগোষ্ঠী নির্দিষ্ট কয়েকজনের বিষয়টি ভেবেছে বা তাদেরকে ভাবতে বাধ্য করা
            হয়েছে-এবং সেই সূত্রে দেখা গেল এই করোনাকালে যখন দেশের নির্মাণ শিল্পের কারিগর, সোনার কারিগর, ভারী শিল্পের
            কারিগর, প্যাকেজিং শিল্পের কারিগর যারা সাধারণত এক রাজ্য থেকে অন্য রাজ্যে যাতায়াত করে কাজ করতো সেই সব
            পরিযায়ী শ্রমিক কাজ হারিয়ে আশ্রয় হারিয়ে জীবনের সমস্ত রকম ঝুঁকি নিয়ে নিজের রাজ্যে ফিরে আসতে বাধ্য
            হয়েছিল। লাখ লাখ কপর্দকহীন আশ্রয়হীন কর্মহীন পরিযায়ী শ্রমিকদের সাপেক্ষে ভারতবর্ষের কয়েকজন ধনকুবেরের এই
            করোনাকালে কি পরিমান উপার্জন বেড়েছে সেটা মনে হয় আমাদের জানা প্রয়োজন--<br>
            <u>
                <h3 style="text-align: center; font-size: 22px;">কুবেরের ধন</h3>
            </u>
            <table style="width:90%">
                <tr>
                    <th>কোম্পানির নাম </th>
                    <th>এ বছরে সম্পদ বৃদ্ধি(২০২০)</th>
                    <th> নিট সম্পদ</th>
                </tr>
                <tr>
                    <td>মুকেশ আম্বানি-রিলায়েন্স</td>
                    <td>২০৫১৩০</td>
                    <td>৬৩৩৬৪০</td>
                </tr>
                <tr>
                    <td>আজিম প্রেমজি</td>
                    <td>৩১০৯৮</td>
                    <td>১৬৪৯৮০</td>
                </tr>
                <tr>
                    <td>শিভ নাদার-এইচ সি এল</td>
                    <td>৪০৫৮৮</td>
                    <td>১৫৫৪৯০</td>
                </tr>
                <tr>
                    <td> গৌতম আদানি-আদানি গোষ্ঠী</td>
                    <td>৬৯৯৩৪</td>
                    <td>১৫১৫৭০</td>
                </tr>
                <tr>
                    <td> সাইরাস পুনাওয়ালা-সিরাম </td>
                    <td>৪২৬৩২</td>
                    <td>১০৫৮৫০</td>
                </tr>
            </table>
            <introduction>(৮ ই অক্টোবর ২০২০ পর্যন্ত আংশিক তালিকা। হিসেব মোট টাকায়, ১ ডলার= ৭৩ টাকা ধরে)</introduction>
            <br>
            <introduction>(হাতে থাকা সমস্ত শেয়ার বর্তমানে এখনই বিক্রি করলে যত টাকা মিলবে সেটি নিট সম্পদ, সঙ্গে যোগ হয়
                বাড়ি গাড়ির মতো সম্পত্তি, বেতন) <br></introduction><introduction>তথ্যসূত্র- <a href="https://epaper.anandabazar.com/calcutta/2020-10-13/71/Page-9.html">আনন্দবাজার পত্রিকা, ১৩ ই অক্টোবর-২০২০, পৃ-৯</a></introduction>
            </p>
            <p style="text-align: justify; padding: 15px;">
                অর্থাৎ লক্ষ লক্ষ লোকের অর্ধাহার, অনাহার কর্মহীনতায় মুষ্টিমেয় কয়েকজন কুবেরের ধন লাফিয়ে লাফিয়ে বাড়ে।
                অর্থনীতিবিদ জোসেফ স্টিগলিৎজ বলেন “ মার্কিন মুলুকে নিচের ৯০ শতাংশ মানুষের প্রকৃত গড় আয় (মূল্যবৃদ্ধি কে
                টপকে নীট আয়) ৪০ বছরে প্রায় বাড়েনি। প্রকৃত মজুরি ৬৫ বছর প্রায় এক, সবথেকে ধনী ১% ঝুলিতে অকল্পনীয়
                অর্থ। ফলে অসাম্য অবিশ্বাস্য।” এই অবস্থা করোনাকালে আরো বেড়েছে। এবং এটা মাত্র মার্কিন মুলুকে নয়
                পুঁজিবাদী ব্যবস্থার সর্বত্রই এই অসাম্যের শিকার। করোনাকে দোষ দিয়ে লাভ নেই।
                আর এই অসাম্যকে ঠেকাতে, অতিমারি, প্রাকৃতিক দুর্যোগ থেকে নিজেদের অনেক বেশি সুরক্ষিত করতে হলে এই ব্যবস্থায়
                তা কোনভাবেই সম্ভব নয়। হাজার ১৯৯১ সালে ‘ ক্লাব অব রোম’ একটি বিশ্বব্যাপী যেটিকে ‘ শত্রু’ বানাতে চেয়েছিল।
                সেই শত্রুর আক্রমণে মানুষ হবে আতঙ্কগ্রস্ত। এবং সেই আক্রমণ ও আতঙ্কের মধ্যে মানুষকে ঠেলে দিয়ে আতঙ্কের হাত
                থেকে স্বস্তি দিতে ( মুক্তি দিতে নয়) তৈরি হবে নানা প্রতিরোধী সামগ্রীর- যা এখন মাস্ক, স্যানিটাইজার,
                ভেন্টিলেশন, অক্সিজেন সিলিন্ডার, রোগীশয্যা, হাইড্রো ক্লোরোকুইন , প্লাজমা থেরাপি এবং শেষতক ভ্যাকসিনের
                বিপুল বাজার। কর্পোরেট মালিকদের নতুন নতুন ব্যবসার দ্বার উন্মুক্ত হবে ততদিন যতদিন এই আতঙ্ক, এই কি হয় কি
                হয় আশঙ্কা জীইয়ে রাখা যায়, তাই WHO তথা ICMR- এর ভাষ্যে, জোরদার বিজ্ঞাপনে করোনার মুক্তি ঘোষিত হয় না,
                করোনা নিয়ে বাস করতে হবে এমনই দাবি করা হয় যতক্ষণ না ভ্যাকসিন আবিষ্কার হচ্ছে।<br>
                ভ্যাকসিন নাহয় আবিষ্কার হলো কিন্তু মহামারী কি লেজ গুটিয়ে পালিয়ে যাবে? সব রকম পরিস্থিতি যদি একই রকম থাকে
                কিংবা কোনভাবে পরিস্থিতির কিছু থোক-পালিশ করা হয় তাহলে কি মহামারী আর আসবেনা? প্রকৃতির প্রতি দোহন চলতেই
                থাকবে, পাহাড় থেকে মানুষকে উচ্ছেদ করা চলতে থাকবে।নদী সাগর দূষিত হবে, দীপ জেলে তার দূষণ নিয়ন্ত্রণ করা
                যাবে কি? এক্ষেত্রে প্রাক্তন পরিবেশ মন্ত্রী জয়রাম রমেশ স্বীকার করেছেন- পরিবেশ রক্ষার কাজে দলের
                সহকর্মীদের থেকেই অজস্র বাধা পেয়েছেন। একদিক থেকে আন্তর্জাতিক পরিবেশ সংরক্ষণ চুক্তিতে ভারত অন্যতম
                স্বাক্ষরকারী আবার পরিবেশ আক্রমণকারী কোম্পানিগুলিকে ছাড় দেওয়ার প্রবণতা বেড়েই চলেছে। Environment Impact
                Assesment আইনের মূল বিষয়গুলি যা পরিবেশের ক্ষতিসাধন থেকে কোনো কোনো ক্ষেত্রে কিছুটা হলেও নিরস্ত্র করত
                বর্তমানে নতুন বিলে কোন প্রজেক্ট যদি গ্রামকে গ্রাম ধ্বংস করে দেয়, গ্রামের মানুষকে তাড়িয়ে দেয়, বনাঞ্চল
                বা নদীকে নষ্ট করে দেয় নতুন বিলে তার বিরুদ্ধে মানুষের অভিযোগ জানাবার কোন ব্যবস্থাই রাখা হয়নি। প্রজেক্ট
                কর্তৃপক্ষই এই সংক্রান্ত বিষয় ইন্সপেকশন করে সরকারকে জানাবে-এটা প্রহসন ছাড়া আর কি? বড় বড় হাউসিং
                প্রজেক্ট, নদী খনন, মাইনিং, এই ধরনের প্রজেক্ট এর ক্ষেত্রে কোন ইআইএ বা আর টি আই এর ব্যবস্থা নেই। এর
                বিরুদ্ধে যারা আন্দোলন করছেন তারা কেউই ভারতবর্ষের প্রতিষ্ঠিত রাজনৈতিক দল নয়। কারণ প্রতিষ্ঠিত রাজনৈতিক
                দলগুলির স্বার্থে কোথাও ঘা লাগছে না। নদী যা প্রকৃতির দান সমস্ত মানুষের স্বাভাবিক অধিকার সেই নদী বিক্রি
                করে দেওয়া হচ্ছে কেড়ে নেওয়া হচ্ছে সেই নদী থেকে যাবতীয় সুযোগ-সুবিধা। বনাঞ্চল থেকে তো আগেই সাধারণ
                মানুষের অধিকার খর্ব করা হয়েছে, তবুও যতটুকু আছে সেই ‘ বনাঞ্চল অধিকার আইন’ ও সংকুচিত হচ্ছে। অর্থাৎ
                মহামারী প্রাকৃতিক বিপর্যয় আমাদের নিত্যদিনের সঙ্গী হলো আর পুঁজিপতি/ করপোরেটরা প্রতিরোধ ব্যবস্থার দোহাই
                দিয়ে তাদের ব্যবসা আরও বাড়িয়ে নিয়ে যাবে- মুনাফা বেড়ে চলবে-লোভ লালসা বেড়ে চলবে। ব্যবসার ক্ষেত্রগুলি
                প্রতিদিন বদলে বদলে যেতে থাকবে-সমাজতান্ত্রিক সোভিয়েত রাশিয়া ভেঙে যাওয়ার পর যুদ্ধাস্ত্রের ব্যবসা এখন
                অনেকটা প্রশমিত।<br>
                তাই যুদ্ধাস্ত্র নয় অন্য ধরনের বাজার দরকার। যুদ্ধের জিগির মাঝেমাঝেই মাথাচাড়া দেয়- এখন তো আধিপত্যবাদী
                চীন ও আমেরিকার লড়াই চলছেই। আমেরিকা তার বিশ্বব্যাপী প্রতিষ্ঠিত সাম্রাজ্যকে ধরে রাখার কায়দা কৌশলে মত্ত আর
                চীন ঋণের জাল নিয়ে সাম্রাজ্য বিস্তারে নেমে পড়েছে, তেমনি তিব্বত তাইওয়ান হংকং কে সরাসরি চীনের অধিকারভুক্ত
                করার প্রয়াস জারি রেখেছে। ভারতের সঙ্গে যুদ্ধ যুদ্ধ একটা বিশৃঙ্খল আবহাওয়া তৈরি রেখেছে- লাদাখ, প্যাংগঙ,
                অরুণাচল প্রদেশ এই আবহাওয়ার বিশিষ্ট দিক। যখন সাধারন মানুষের মধ্যে একদিকে করোনা আতঙ্ক ছড়ানো হচ্ছে তখনই
                যুদ্ধের জিগির তোলা হচ্ছে। এটা ছায়াযুদ্ধও হতে পারে। নিজের দুর্বলতা ঢাকার এটাও একটা প্রয়াস হতে পারে।
                <br>
                লকডাউন কালে প্রতিষ্ঠিত রাজনৈতিক দলগুলো লকডাউন করার ঠিকসময় নিয়ে আন্দোলন করেছে। পরিযায়ী শ্রমিকদের
                ফিরিয়ে এনে লকডাউন করলে তাদের হয়রানি কম হতো ঠিকই কিন্তু তাদের কর্মহীনতা কি ঘুচতো? ভালো ব্যবস্থা করতে
                পারলে মানুষ আরও কিছুটা স্বস্তি পেতো কিন্তু চিকিৎসা পাওয়ার অধিকার, সুস্থ সবল হয়ে বেঁচে থাকার অধিকার কি
                পেত? মহামারী প্রাকৃতিক বিপর্যয় থেকে সম্পূর্ণ মুক্তি হয়তো সম্ভব নয় কিন্তু মহামারীর নামে একটি বিশেষ
                আর্থিক গোষ্ঠীর মুনাফার পাহাড় গড়ে উঠবে আর অধিকাংশ মানুষ কর্মহীন উপার্জনহীন মরনের দিন গুনবে-- এই অবস্থা
                সমাধানের কথা কেউ বলেনি। অথচ এগুলো ছাড়া মানুষের জীবন প্রতিমুহূর্তে দুর্বিষহ হবে। <br>
                প্রয়োজন একটি বিকল্প অর্থনৈতিক ব্যবস্থা, একটি বিকল্প সামাজিক বিধান যেখানে সবকিছুই মুনাফার জন্য
                নিয়ন্ত্রিত হবে না। উৎপাদন হবে বেঁচে থাকার শর্ত। এমনই ব্যবস্থার জন্য তৈরি হতে হবে। অন্যথায় এই অসহনীয়
                ব্যবস্থা থেকে কোন মুক্তি নেই।

            </p>
    </div>
</body>

</html>