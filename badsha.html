<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>badsha</title>
</head>

<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">



<body >
    <font4 >উজবেক রূপকথা অবলম্বনে নাটক </font4><br>
    <font3>জন্নতের বাদশা </font3><br>
    <font4>অভীক চক্রবর্তী</font4><br>

    <p style="text-align: justify;">ঘোষণার সাথে সাথে তুমুল হট্টগোলের মধ্যে দিয়ে শুরু হলো নাটক। যেন
      কোন একজনকে অনেকে মিলে তাড়া করছে ।এই হট্টগোলের মধ্যে,ধর ধর ধর, পাগলাটা কে ধর, আরে জেল থেকে পালিয়েছে মনে হয়,
      পাক্কা ধড়িবাজ, নানা জাত পাগলা, গুল বাজ কোথাকার, ধর ব্যাটাকে ধর, এই ধরনের কথাবার্তা ভেসে আসছে। এই হট্টগোল চলতে
      চলতেই একটি লোক হুড়মুড়িয়ে অঙ্গনে এসে পড়লো। পরনে উদ্ভট পোশাক। একটা ঝোলা নিয়ে অঙ্গনে এসে পড়ে লোকটি
      হাঁপাচ্ছে। বোঝা যায় ভিড় টাকে ছাড়িয়ে বেশ কিছুটা দূরে চলে আসতে পেরেছে। এখন সে নিরাপদ। কিছুটা হাঁপিয়ে নিয়ে
      থিতু হয়ে লোকটি উঠে দাঁড়ায়। যেদিক থেকে এসেছে সেই দিকে কিছুক্ষণ তাকিয়ে থাকে আর তারপর বলে – <br>

        লোকটি: ভাগো ভাগো ইহাঁসে। শালা পাগল? পাগল হবি তুই, পাগল তোদের পুরা খানদান। বত্তমিজ কুত্তা
        শালা,ভাগ ভাগ ইহা সে। শালা দোজখে, ও কি বলে তোমাদের শালা নরক নরক, শালা তোমাদের নরকেও জাগা মিলবে না। রুহ হয়ে
        ঘুরবে শালা রেগিস্থানে। পাগল বত্তমিজ কুত্তা কাঁহিকা।<br><br>

        বদমাশ গুলোর উদ্দেশ্যে থুতু ছেটায় তারপর নিজের ঝোলার কাছে ফিরে আসে লোকটি। ঝোলাটিকে গুছিয়ে নিয়ে হঠাৎ তাকায়
        দর্শকদের দিকে...<br><br>

        লোকটি: আর বলবেন না বাবু সাহেবেরা ভালাই কা জামানাই আর নেই। বিশওয়াস করে কাউকে দুটো মনের কথা বললেন কি ফাঁসলেন।
        লাথি জুতা খাবেন আর পাগলা বলে খেদাবে, এই আমার যেমন হাল হলো। শালারা কোথা থেকে ভাগাচ্ছে! পানির জন্য ছাতি ফেটে
        যায়, পানি পাই না। শালারা পিছা ছাড়লেতো। বত্তমিজের দল। বেওকুফ সব। আরে না না আপনাদের বলছি না আপনারাতো শরীফ
        পড়ালিখা জানা সমজদার ইনসান আছেন। আমি তো ওই উল্লুকদের কথা বলছি। আরে যেই আমি কাহানি শেষ করলাম অমনি বলে কিনা
        পাগল, শালাকে মারো! আমার দুখভরী কাহানি শুনে কোথায় ভাবলাম থোড়া আঁশু টপকাবে, থোড়া নাস্তা পানি দেবে, তা না
        মারতে লাগল! কুত্তা কাহিকা। কি বলছেন কাহানি? হাঁ সাহেব আমার দুখভরী কাহানি। আমার দেশ ছেড়ে ইখানে পালিয়ে আসার
        কাহানি। ও শুনবেন আপনারা! বাহ্ বাহ্ বাহ্। আল্লাহ মেহেরবান কি আপনাদের মত সামাজদার ইনসানদের সাথে আমার মুলাকাত
        করিয়ে দিয়েছেন।<br>
        তো বাবুরা শোনেন। আমি আসছি বাবুরা বহুত দূর দেশ থেকে। উজবেকিস্তানের নাম আপনারা শুনেছেন? হাঁ হাঁ শুনবেন না কেন
        আপনারা পড়ালিখা জানা ইনসান। তো ওই উজবেক এর মিরাট পরদেশ থেকে আমি আসছি সাহেব।<br>
        ও বাবারে বাবা, যো এক কিস্যা হলো না কি আর বলি সাহেব!<br>
        একবার হল কি, আমাদের বাদশার কাছে এক চোর এলো, ল্যাংড়া, নালিশ করতে...<br>
        চোর: হুজুর হুজুর হুজুর মাই বাপ হুজুর... আমাকে বাঁচান। ওরে বাবারে বাবা মরে গেলাম। আমার প্যায়ের একদম বরবাদ
        হয়ে গেল হুজুর। এবার আমি চোরি করবো কি করে হুজুর। হুজুর হুজুর ... <br>
        এই চিৎকার চেঁচামেচির মাঝে পাগল লোকটি মাথায় একটি পাগড়ী আর গলায় একটি বাদশা সুলভ হার পরে নেয় আর চোখেএকটা
        চশমা। এখন সে মন্ত্রী। চোরের সামনে এসে দাঁড়ায়। চোরটি মনে করে এই বুঝি সুলতান।<br>
        মন্ত্রী: অ্যায় শোর কিউ মাচা রহে হো? চিল্লাও মত। খামোশ। <br>
        চোর: হুজুর মাই বাপ আমায় বাঁচান। হুজুর আমাকে ন্যায় বিচার দিন। দোষীকে ফাঁসি দিন। হুজুর আমার পেটে লাথি পড়লো
        হুজুর।<br>
        মন্ত্রী: এই এই খামোশ খামোশ। কি হয়েছে খুলে বলো পেহলে।<br>
        চোর: না হুজুর আগে কসম খান ওকে ফাঁসি দিবেন হুজুর।<br>
        মন্ত্রী: আরে বুরবক ফাঁসি দেওয়ার আমি কে, দিলে আমাদের বাদশা দেবেন।<br>
        চোর: তো আপনি কে আছেন?<br>
        মন্ত্রী: আমি এখানকার মন্ত্রী আছি।<br>
        চোর উঠে দাঁড়ায় মুখে একটা অবজ্ঞাসূচক আওয়াজ করে, তারপর মন্ত্রীকে পাশ কাটিয়ে ভেতরের দিকে তাকিয়ে আবার
        চেঁচাতে শুরু করে।
        মন্ত্রী: অ্যায় অ্যায় বোলা না খামোশ।<br>
        চোর: অ্যায় খামোশ। যাও বাদশাকে বুলাকে লাও,নয়তো আমি ফির চিল্লাবো।<br>
        মন্ত্রী: অ্যায় বত্তমিজ আমি মন্ত্রী আছি।<br>
        চোর: হ্যাঁ আমি বাঘ আছি, আমি ভালু আছি, আমি বব্বর শের আছি। সব আছো লেকিন বাদশা আছো কি? যাও যাও বাদশাকে বুলাও।
        মন্ত্রী কিছু বলতে চায় কিন্তু দেখা যায় বাদশা একটি প্লাস্টিকের টুল হাতে হাই তুলতে তুলতে প্রবেশ করে। বাদশাকে
        দেখেই মন্ত্রী এগিয়ে যায়, টুলটি বাদশার হাত থেকে নিয়ে নিজেই বসে পড়ে।<br>
        মন্ত্রী: আরে আপনি কেন খামোখা তকলিফ করলেন?<br>
        বাদশা: নানা এতে তকলিফের কি আছে, এতো আমার...<br><br>

        কথাটা বলেই বাদশা হঠাৎ সচেতন হয়ে যান, কটমট করে মন্ত্রীর দিকে তাকান। মন্ত্রী থতমত খেয়ে উঠে দাঁড়ায়।<br><br>

        মন্ত্রী: হেঁ হেঁ হেঁ। ওই তখতে মরচে ধরেছে কিনা দেখছিলাম জাঁহাপনা। বসুন বসুন। কোন ভয় নেই।<br><br>

        বাদশা কটমট করে তাকিয়ে থেকে টুলে বসে পড়েন।<br><br>

        বাদশা: কে এই উল্লুক সক্কাল সক্কাল চিল্লায়? আমার হাসিন নিন্দ হারাম করে? নাম কি? <br>
        চোর: আপনি বাদশা তো?<br><br>

        বাদশা কটমটিয়ে চোরকে দ্যাখে একবার একবার মন্ত্রী কে দ্যা>খে। <br><br>

        মন্ত্রী: খামোশ বত্তমিজ। জাঁহাপনা কে নিজের নাম ধাম অর কাম বাতা।<br>
        চোর: হুজুর, রুস্তম মেরা নাম, কাবাব গলিতে থাকি, চোরি মেরা কাম।<br><br>

        এই কথা শুনে কিছুক্ষণ স্তব্ধ থাকার পর বাদশা ও মন্ত্রী একসাথে লাফিয়ে ওঠে। দুজন দুজনকে জড়িয়ে ধরে কাঁপতে
        থাকে, সাথে চিৎকার-চেঁচামেচি শুরু করে।<br><br>

        বাদশা: ওরে বাপরে বাপ! খতরনাক ব্যাপার! চোর রুস্তম! চোর! ওরে, কে কোথায় আছিস ঘরের সবকিছুতে তালা লাগা। চোর
        পড়েছে। রুস্তম চোর।<br>
        চোর: হুজুর ভয় পাবেন না। আমি চোরির মতলবে আসিনি হুজুর। হুজুর আমি নালিশ করতে এসেছি। হুজুর মাই বাপ, আমার বহুৎ
        কষ্ট হুজুর।<br>
        চোরের এই অবস্থা দেখে বাদশা ও মন্ত্রী সাহস পায়। বাদশা আবার টুলে বসে।<br>
        বাদশা: নালিশ করতে এসেছিস? তোর নামে কত নালিশ জানিস?<br>
        মন্ত্রী: পাক্কা চারশো কুড়িটা।<br>
        বাদশা: আজ তোকে পেয়েছি আর ছাড়বো না। চড়াবো শুলে। দেব ফাঁসি। কে কোথায় আছিস? ইসকো বাঁধকে লে যাও।<br>
        মন্ত্রী: বাঁধো বাঁধো চোর কো বাঁধো।<br>
        চোর: একি ঠিক কাম হলো হুজুর? আল্লাহ একে ঠিক বলবেতো! আমি হুজুর এক লাচার ইনসান আপনার কাছে বিচার চাইতে এলাম আর
        আপনি আমাকেই সাজা দিচ্ছেন? লোকে কি বলবে হুজুর। হুজুর, আমি চোর হতে পারি, কিন্তু প্রজাতো আমি আপনারই হুজুর।
        প্রজার বিপদে হুজুর মদত করবেনা বলেন? আর আমি তো হুজুর চোরি করতে গিয়ে ধরা পড়িনি, খুদ এসেছি আপনার কাছে হুজুর।
        <br>
        মন্ত্রী: জাঁহাপনা, কথাটা ও উচিত বলেছে।<br>
        বাদশা: ও...ও বলার পর তুমি সেটা বুঝলে? তো ঠিক আছে তোমার বদলে ওকেই মন্ত্রী করি?<br>
        মন্ত্রী: মরে যাব জাঁহাপনা। দয়া করুন। গোস্তাকি মাফ জাঁহাপনা।<br>
        বাদশা: ঠিক আছে, মাফি মাফি। ওই তোর কি নালিশ আছে বল। <br>
        চোর: কলিজা গোলির জান মোহাম্মদ বাড়ি বানালো হুজুর… <br>
        মন্ত্রী: তোর কি তাকলিফ হল?<br>
        চোর: খামোশ। তো বাড়ির ছাদ বানালো চাটাই দিয়ে…<br>
        মন্ত্রী: তো তাতে কি হল!<br>
        চোর: আহঃ খামোশ। <br><br>

        বাদশা মন্ত্রীকে খামোশ বলার জন্য চোরকে তারিফ করলো ও মন্ত্রী কে ইশারায় চুপ করতে বললো।<br><br>

        চোর: তো আমি গেছিলাম জানের বাড়ি চোরি করতে…<br>
        মন্ত্রী: বা বা কি সাহস! <br>
        বাদশা: খামোশ।<br>
        চোর: আর হুজুর ছাদ দিয়ে ঢুকবো বলে যেইনা পা দিয়েছি, ওমনি হুজুর ছাদ ভেঙে সোজা বাড়ির ভেতর পড়েছি হুজুর।<br>
        মন্ত্রী আবার কিছু বলতে যায় কিন্তু বাদশা ওকে দেখছে বলে চুপ করে যায়।<br>
        চোর: হুজুর, আমারটা প্যােয়েরটা একেবারে ভেঙে গেছে হুজুর। এবার বোলেন হুজুর আমি কি করে চোরি করব? হুজুর আমার তো
        কামাই চলে গেল হুজুর। আমি বেকার হয়ে গেলাম। ওই জান মোহাম্মদ আমার পেটে লাথি মারলো হুজুর। আমি এর বিচার চাই। ওই
        জান মোহাম্মদকে ফাঁসি দিন হুজুর। আপনার রাজ্যে একজন কাজের লোককে জান মোহাম্মদ না কাজের করে দিল হুজুর।<br>
        বাদশা: আরে আরে রোও মত ।এই মন্ত্রী, হাঁ করে দেখছো কি? ওকে নিয়ে এসে টুলে বসাও। <br>
        বাদশা টুল ছেড়ে দেয়। চোরকে টুলে বসানো হয়। দুজনে দু'পাশে দাঁড়িয়ে চোরকে সান্ত্বনা দেয়।<br>
        বাদশা: না না সব ঠিক হয়ে যাবে। রোও মত। ও জান মোহাম্মদের জান আর থাকবেনা। মন্ত্রী, ওকে কিছু টাকা দাও। মন্ত্রী
        পকেট হাতরায় তারপর বলে- <br>
        মন্ত্রী: জাঁহাপনা, মাসের শেষ টাকা নেই।<br><br>

        বাদশা বিরক্তিসূচক শব্দ করে, তারপর নিজের পকেট থেকে কিছু খুচরো পয়সা চোরের হাতে দেয়।<br><br>

        বাদশা: যাও যাও ঘর যাও। সাবধানে যাবে। দেখে, হোঁচট খেয়ো না যেন।<br><br>

        চোর বেরিয়ে চলে যায় বাদশা তাকিয়ে থাকে।<br><br>

        বাদশা: আহা কি দুঃখ। সাচ্চি বাত ও এখন করবে কি?<br>
        মন্ত্রী: কি জানি!<br>
        বাদশা: তুমি তাহলে জানোটা কী? বুরবক কাঁহিকা। জান মোহাম্মদ কো বুলাও।<br>
        মন্ত্রী: জান মোহাম্মদ হাজির হো।<br><br>

        বাদশা ইতিমধ্যে একটা মুকুট পরেছে। মুকুটটি মন্ত্রী ঝোলা থেকে বার করে দেয়। চোর এখন সেপাই, হাতে বল্লম মাথায়
        একটি ফেট্টি। জান মোহাম্মদ কে ধরে নিয়ে আসে। জান মোহাম্মদ নিরীহ গরীব মানুষ। মাঝবয়সী।<br><br>

        জান মোহাম্মদ: সেলাম হুজুর। এত সুবহা সুবহা তলব করলেন কেন হুজুর?<br>
        মন্ত্রী: কেন রে, সুবহা সুবহা তলব করে জাঁহাপনা কি গোস্তাখি করেছেন?<br>
        জান মোহাম্মদ: তোবা তোবা! হুজুর হলেন মাই বাপ, যখন তলব করবেন বান্দা হাজির হবে, কি সুবহা কি শাম। <br>
        মন্ত্রী: বাহ রে বেটা, শায়েরী হচ্ছে?<br>
        জান মোহাম্মদ: গোস্তাখি মাফ হুজুর। শায়েরী করুক আপনার দুশমন। আমি তো আপনার গোলাম আছি। হুকুম করুন হুজুর।<br>
        বাদশা: তোকে ফাঁসিতে চড়তে হবে।<br>
        জান মোহাম্মদ: যা বলবেন হুজুর। ফাঁসিতে চড়ে...ফাঁসি! না না হুজুর ফাঁসিতে চড়বো না। হুজুর আমি গরীব আদমি
        আছি।<br>
        বাদশা: গরিব তো কি? ফাঁসিতে তোকে চড়তেই হবে।<br>
        জান মোহাম্মদ: কিন্তু আমার কসুর ? <br>
        মন্ত্রী: কসুর ! চাটাই দিয়ে ছাদ বানিয়েছিস, আর সেই ছাদ ভেঙে রুস্তম চোরের পা ভেঙেছে। এই তোর কসুর ।<br>
        জান মোহাম্মদ: হুজুর, রুস্তম গেল চুরি করতে, ও হল চোর, ওকে আপনি ছেড়ে দিলেন হুজুর আর আমি হলাম গরীব আদমি। টাকা
        নেই বলে চাটাই দিয়ে ছাদ বানালাম। সেই আমি হোলাম কসুরবার? একি ন্যায্য বিচার হলো হুজুর?<br>
        বাদশা: মন্ত্রী...<br>
        মন্ত্রী: কি! বত্তমিজ, তুই জাঁহাপনা কে বিচার শেখাচ্ছিস? এতো সাহস! খামোশ খামোশ খামোশ।<br>
        জান মোহাম্মদ: গোস্তাকি মাফ হুজুর। আমি শুধু বলছি আমি কসুরবার নোই হুজুর।<br>
        বাদশা: তাহলে কসুরবার কে?<br>
        জান মোহাম্মদ: যার কাছ থেকে আমি চাটাই নিলাম হুজুর, ওই আফরোজা বুড়ি হুজুর। খারাপ চাটাই দিল হুজুর। আমি গরীব
        আদমি হুজুর। আমার কি কসুর?<br>
        মন্ত্রী: জাঁহাপনা, কথাটা ও ঠিক বলেছে।<br>
        বাদশা: যাক, সেটা তোমার ঘটে ঢুকেছে? যাও একে ছেড়ে দাও, আর আফরোজা বুড়িকে পকড়কে লাও। <br>
        জান মোহাম্মদ প্রায় দৌড়ে পালায়, সাথে সেপাইও চলে যায়। <br>
        বাদশা: ওহ্ বিচার করা এক ঝক্কি। মাঝে মাঝে ভাবি সব ছেড়ে হাজী হয়ে যাই।<br>
        মন্ত্রী: ঠিক বলেছেন জাঁহাপানা।<br>
        বাদশা: ওহ্ খামোশ। <br>
        মন্ত্রী: আফরোজা বুড়িকে পকড়কে লাও। <br><br>

        এখন জান মোহাম্মদ হল সেপাই। সে প্রায় ঠেলতে ঠেলতে এক বুড়ি কে হাজির করে। বুড়ি খক খক করে কাশতে কাশতে অঙ্গনে
        আসে আর সেপাই কে গালি দিতে থাকে। মলিন শাড়ি তার, আর চোখে মোটা গ্লাসের চশমা।<br><br>

        বুড়ি: হট বুরবক। কিড়ে পড়ে তেরে মুহ মে। কালমুহা কাঁহিকা। হে আল্লাহ এতদিনে হুজুরের নেক নজর পড়লো আমার উপরে!
        হুজুর আমি বুড়ি অওরত আছি। আমার তিন কুলে কেউ নাই। বড় কষ্টে আছি হুজুর। চাটাই বেচে পেটের ভাত জোটাই।<br>
        মন্ত্রী: জাঁহাপনা, এই হল আফরোজা বুড়ি।<br>
        বুড়ি: আল্লার লাখ লাখ সুকর , এতদিনে হুজুর আমাকে ডাকলেন। <br>
        বাদশা: আমি না, আল্লা খোদ তোমাকে ডেকেছেন।<br>
        বুড়ি: আল্লা মেহেরবান। হুজুর মেহেরবান।<br>
        মন্ত্রী: তৈরি হ, আল্লার কাছে যেতে হবে।<br>
        বুড়ি: কবে থেকে বসে আছি আল্লার কাছে যাওয়ার জন্য। <br>
        বাদশা: এই কে আছিস? এ বুড়িকে ফাঁসি দে।<br>
        বুড়ি: হে আল্লা ফাঁসি! না না হুজুর,এমন কাম করবেন না। আমি বহুৎ বুড়ি অওরত আছি। <br>
        বাদশা: তা এক্ষুনি তো বললি আল্লার কাছে যাবি।<br>
        বুড়ি: না না হুজুর, ফাঁসি চেপে যাবো না হুজুর। আমি বুড়ি অওরত আছি।<br>
        বাদশা: তো কি উটের পিঠে যাবি?<br>
        বুড়ি: মাফ করে দিন হুজুর। বলেন, আমার কি কসুর ? <br>
        মন্ত্রী: পয়সা নিয়ে জান মোহাম্মদকে পচা চাটাই বেচেছিস, আর ওই চাটাই ভেঙে রুস্তম চোরের পা ভেঙেছে। এই তোর কসুর
        । যা যা, ফাঁসিতে চাপবি যা।<br>
        বুড়ি: হুজুর আমি বুড়ি অওরত। আমি চাটাই কিনি আর বেচি। এক আনা দুই আনা লাভ রাখি। চাটাই আমি বানাই না হুজুর।
        বাদশা: তো চাটাই বানায় কে?<br>
        বুড়ি: ওই ছিমলি ছোঁড়ি, কালমুহি গুলাবো বানায় হুজুর।<br>
        বাদশা: ওহ্ একটাকেও ফাঁসিতে চড়ানো যাচ্ছে না আর বিচারও হচ্ছেনা। যাও যাও তুমি পালাও। হে আল্লা আমি আর
        পারছিনা।<br>
        মন্ত্রী: জাঁহাপনা, ভেঙে পড়বেন না। এ লড়াই আমরা জিতবোই। গুলাবোকে ফাঁসি দিলেই খেল খতম। <br>
        বাদশা: গুলাবো কো পকড়কে লাও। <br>
        বাদশার কথাটা বলে উঠার সাথে সাথে নূপুরের ধ্বনি চারিপাশে বেজে ওঠে। সেপাই ছিটকে এসে অঙ্গনের মাঝে পড়ে। কম বয়সী
        লাস্যময়ী গুলাবো অঙ্গনে প্রবেশ করে, কায়দা করে দাঁড়ায়। ওর পরণে ঘাগরা চোলি। সেপাই মাটিতে পড়ে থেকেই
        বিস্ফারিত চোখে গুলাবোকে দেখছে। বাদশা আর মন্ত্রীও বিস্ফারিত চোখে তাকিয়ে। আবহে নূপুরের ধ্বনি বেজে
        চলেছে।<br><br>

        বাদশা: কে তুমি সুন্দরী?<br>
        মন্ত্রী: বলো, কে তুমি অপ্সরী ? <br>
        গুলাবো: আমি গুলাবো গুলিস্তান। আমি সবার হলাম জান। মহল্লার সব বুড়া জাওয়ান আমার জন্য কুরবান। আমি গুলাবো
        গুলিস্তান। <br><br>

        গুলাবো কথাগুলো বলে চোখের ইশারা করে হেসে ওঠে। বাদশা মন্ত্রীর চোখের উপর হাত রেখে আড়াল করে।<br><br>

        বাদশা: বলো সুন্দরী, তুমি কি চাও?<br><br>

        এবার মন্ত্রী বাদশার হাতটি নামিয়ে নিজের আরেকটি হাত দিয়ে বাদশার চোখ আড়াল করে।<br><br>

        মন্ত্রী: বলো অপ্সরী, তুমি কি চাও?<br><br>

        বাদশা মন্ত্রীর হাতটা নামিয়ে খুব আদুরে গলায় মন্ত্রীকে বলে- <br><br>

        বাদশা: খামোশ।<br><br>

        মন্ত্রী ততোধিক আদুরে গলায় বাদশাকে বলে <br><br>

        মন্ত্রী: খামোশ।<br><br>

        এবার দুজনেই দুজনের দিকে তাকিয়ে কুতকুতে হাসি হেসে একসাথে গুলাবো কে বলে<br><br>

        বাদশা ও মন্ত্রী: বলো গুলাবো, তুমি কি চাও?<br>
        গুলাবো: বসতে চাই। <br>
        বাদশা ও মন্ত্রী: কোথায়? <br> গুলাবো: ওই ওইখানটায়। <br><br>
        সিংহাসনের দিকে গুলাবো ইশারা করে। বাদশা ও মন্ত্রী লাফিয়ে উঠে টুলটা ঝেড়ে দেয়। গুলাবো তাতে বসে। গুলাবোর
        দুদিকে বাদশা আর মন্ত্রী। <br><br>

        গুলাবো: এবার বলেন জাঁহাপানা আমাকে ডেকেছেন? <br>
        বাদশা: তোমাকে আমি! <br> গুলাবো: হ্যাঁ, তাইতো বললো ওই কালমুহা সেপাই। বহুৎ বত্তামিজ। ইত্তর লাগাবারও সময়
        দেয়নি। <br> মন্ত্রী: বত্তমিজ! তোমার ইস মাহিনা কা পগার আমি নেব কেটে। যাও ভাগো ইঁহা সে। ভাগিয়ে দিয়েছি। <br>
        বাদশা: তুমি বললে, ওকে ফাঁসিও দিতে পারি। <br>
        গুলাবো: আব জানেভি দিজিয়ে হুজুর। আমাকে কেন ডেকেছেন জলদি বলুন, আমার স্নানের সময় চলে যাচ্ছে। <br> <br>
        মন্ত্রী: ইস্! জাঁহাপানা, কি করছেন তাড়াতাড়ি বলুন।
        বাদশা: ও হ্যাঁ হ্যাঁ, তুমি চাটাই বোনো বুঝি? <br> গুলাবো: কি করবো হুজুর। ফুটি কিসমত। আল্লা রূপ দিলো, সহরৎ
        দিলো না। <br>
        মন্ত্রী: আল্লা বড় বেরসিক। আমাকেও মন্ত্রী বানালো, বাদশা বানালোনা। <br>
        বাদশা: খামোশ। <br>
        মন্ত্রী: গোস্তাখি মাফ জাঁহাপনা। <br>
        বাদশা: গুলাবো, তোমার চাটাই খারাপ ছিল আর তাতে রুস্তম চোরের পা ভাঙলো। <br>
        গুলাবো: আহারে বেচারা। <br>
        মন্ত্রী: তাই তোমার বিচার হবে। <br>
        বাদশা: আর বিচারে তোমার সাজা ফাঁসি। <br>
        একথা বলে বাদশা ডুকরে কেঁদে ওঠে। মন্ত্রী সান্তনা দেয়। ফাঁসি শুনে গুলাবো মূর্ছা যায়। <br>
        মন্ত্রী: জাঁহাপনা পানি পানি। <br><br>

        বাদশা দৌড়ে জল আনতে যায়। গুলাবোর মুখে জল ছিটিয়ে তন্দ্রা ভাঙ্গা হয়। গুলাবো জল খায়, জল খেয়ে মন্ত্রীর হাতে
        গ্লাস দেয়। মন্ত্রী সেটা বাদশা কে দেয়, বাদশা সেটা রাখতে গিয়েও আবার মন্ত্রীর হাতে দেয় ও কটমট করে তাকায়।
        মন্ত্রী গ্লাস রেখে আসে ইতিমধ্যে গুলাবো কাঁদতে শুরু করেছে। <br><br>
        বাদশা: ভেঙে পড়োনা। আমিতো আছি। <br>
        মন্ত্রী: হুম, জাহাঁপনাও তোমার সঙ্গে চড়বেন ফাঁসি। <br>
        বাদশা: হ্যাঁ। মন্ত্রীকেও আমি সঙ্গে নেব, সাচ্চি।<br>
        গুলাবো: তাতে আমার কি? আমি মরতে চাইনা হুজুর। আমি মরলে গোটা মহল্লার হবে কি! মহল্লা খাঁ খাঁ করবে। না না হুজুর,
        আমি ফাঁসিতে চাববো না।<br>
        বাদশা: কিন্তু গুলাবো উপায় কি?<br>
        মন্ত্রী: হুম, তোমারিতো এটা গলতি।<br>
        গুলাবো: না হুজুর, যত দোষ ওই আশিক লফাঙ্গা রফিকের। হুজুর, আমি যখনই চাটাই বুনতে বসি ও এসে গান গায় হুজুর।
        মন্ত্রী: কিন্তু তাতে কি?<br>
        গুলাবো: ওর গান শুনে আমার তন-মন নেচে ওঠে হুজুর। কাজে মন বসে না। হাত চলে না হুজুর। চোখ চলে যায় বারবার ওই
        আওয়ারা রফিকের দিকে হুজুর। বলুন হুজুর, চোখ না থাকলে, মন না থাকলে কাম হয় হুজুর?<br>
        বাদশা ও মন্ত্রী: নাঃ কখনো হয় না।<br>
        গুলাবো: বাজে চাটাইয়ের জন্য ওই রফিকই কসুরবার।<br>
        বাদশা: তাহলে কি রফিককে ফাঁসি দেব গুলাবো?<br>
        গুলাবো: না না হুজুর, এমন কাজ করবেন না। ও রফিক আমার জান আছে হুজুর। ওর কিছু হয়ে গেলে গুলাবো গুলিস্তান শুকিয়ে
        যাবে হুজুর। এমন কাজ করবেন না হুজুর।<br>
        বাদশা: হুম...এ তো বড় সমস্যা মন্ত্রী। রফিক গুলাবোর জান, ওকে তো ফাঁসিতে চাপানো যায়না। এখন উপায়?<br>
        গুলাবো: আমি বলি কি হুজুর একটা উপায় আছে। <br>
        বাদশা ও মন্ত্রী : আছে!<br>
        গুলাবো: আছে। চোর রুস্তমকেই ফাঁসিতে লটকে দিন না। মুশকিলের কি আছে?<br>
        বাদশা: কিন্তু ওতো নিজেই ফরিয়াদি আছে।<br>
        গুলাবো: তো ফরিয়াদ করলেই হলো? করে তো চুরি। তো চোরের সাজা ফাঁসি। তো ফাঁসিও হল আর বিচার হলো। আর হুজুর ও তো
        আমার ঘরেও চুরি করেছে, সাজা তো ওর হওয়াই উচিত।<br>
        বাদশা: কি! চুরি! এত সাহস! বত্তমিজ। মন্ত্রী ধরে আনো ও রুস্তমকে আর চড়াও ফাঁসি, আর আমি যাই গুলাবোকে ছাড়তে তার
        বাড়ি।
        মন্ত্রী: না না জাঁহাপনা, আপনি কেন তকলিফ করবেন। আমি তো আছি।<br>
        বাদশা: যাও তুমি ব্যবস্থা করো ফাঁসির।<br>
        মন্ত্রী: না না মানে ও কাম তো...<br><br>

        গুলাবোকে কে ছাড়তে যাবে এই নিয়ে কথা বার্তা বলতে বলতে বাদশা মন্ত্রী ও গুলাবো বেরিয়ে যায়। বাজনা বেজে ওঠে,
        একজন ঘোষক অঙ্গনে ঘুরে ঘুরে ঘোষণা করে, "শুনো শুনো শুনো আজ রুস্তম চোরের ফাঁসি...গফুর ময়দানে ঠিক দোপহর দো
        বাজে...শুনো শুনো শুনো..."
        এই ঘোষণার মাঝেই একজন অঙ্গনের পেছন দিকে একটি ফাঁসির দড়ি হাতে উঁচু করে ধরে দাঁড়ায়। ঘোষণা শেষ হওয়ার সাথে
        সাথে একজন সেপাই হাঁপাতে হাঁপাতে অঙ্গনে এসে ঢোকে।<br><br>

        সেপাই: জাঁহাপনা, জাঁহাপনা, বড় বিপদ। শিগগির আসুন জাঁহাপনা।<br>
        বাদশা ও মন্ত্রী অঙ্গনে প্রবেশ করে।<br>
        বাদশা: কি হয়েছে কি? এত শোরগোল কিসের?<br>
        সেপাই: জাঁহাপনা বড় বিপদে পড়ে গেছি। উপায় বলুন।<br>
        মন্ত্রী: আরে বুরবক, বিপদটা কি সেটা আগে বল।<br>
        সেপাই: জাঁহাপনা আমরা তো রুস্তম চোরকে বেঁধে গফুর ময়দানে নিয়ে গেলাম।<br>
        বাদশা: তারপর?<br>
        সেপাই: তারপর তার গলায় ফাঁসির রজ্জু পরালাম।<br>
        মন্ত্রী: তারপর তারপর।<br>
        সেপাই: তারপর তারপর তারপর জাঁহাপনা, ফাঁসি হলো না।<br>
        বাদশা: হলো না! কেন, কে আটকালো?<br>
        মন্ত্রী: বল কে ওই দুশমন বাদশার হুকুম তামিল করতে দেয় না?<br>
        সেপাই: জাঁহাপনা, রুস্তমের লম্বাই।<br>
        বাদশা ও মন্ত্রী: লম্বাই!<br>
        সেপাই: হ্যাঁ জাঁহাপনা, রুস্তমের লম্বাই ফাঁসি হতে দিল না। ওর পা মাটিতে ঠেকে যায়। এবার বলুন জাঁহাপনা, উপায়?
        বাদশা: হে আল্লাহ আর কত পরীক্ষা নেবেন আমার?<br>
        মন্ত্রী: বলুন আল্লাহ আর কত পরীক্ষা দেবেন জাঁহাপনা?<br>
        বাদশা: হ্যাঁ উপায় একটাই। একটা বেঁটে লোক ধরে ফাঁসিতে চাপাও। ফাঁসি চাই ফাঁসি, চাই বিচার, চাই শাস্তি।<br>
        মন্ত্রী: খুব ভালো ভেবেছেন জাঁহাপনা! বেঁটে লোক! বাহ আর থাকলো না কোনো চিন্তা।<br>
        বাদশা: থাকলো। এই তোমরা। বেওকুফ এর দল। এই সহজ উপায় বাতলাতে পারেনা। শুধু শুধু পগার দিয়ে পোষা?<br>
        মন্ত্রী: জাঁহাপনা...<br>
        বাদশা: যাও সেপাই, ধরে আনো একটা বেঁটে লোক। আর আমিও এবার যাচ্ছি গফুর ময়দান।<br><br>

        আবার বাজনা বেজে ওঠে সাথে ঘোষণা। বাদশা মন্ত্রী মাঠে হাজির হয়। সেপাই একটা বেঁটে লোককে ধরে আনে।<br><br>

        বেঁটে লোক: হুজুর মাই বাপ, আমার কি কসুর? আমি বেঁটে এটা আল্লাহর ইচ্ছা।<br>
        মন্ত্রী: কি করা যাবে বল ফাঁসি তো দিতেই হবে, আর রুস্তম হল লম্বা। <br>
        বেঁটে লোক: হে আল্লাহ!<br>
        বাদশা: আর নাকে কাঁদিস না। ভালোয় ভালোয় ফাঁসিতে লটকা। <br>
        বেঁটে লোক: হুজুর মাই বাপ, চোরকে ছেড়ে আমার মত নিরপরাধকে দেবেন সাজা, একি উচিত বিচার হলো হুজুর। <br>
        বাদশা: বিচারতো হয়ে গেছে। শাস্তি ঘোষণাও হয়ে গেছে। এবার বাকি শুধু ফাঁসি। রুস্তম লম্বা তাই হচ্ছে না ফাঁসি,
        তুই বেঁটে তাই তুই চড়বি ফাঁসি। <br>
        বেঁটে লোক: এর চেয়ে এক কাম করুন না হুজুর, রুস্তমের পায়ের নিচের মাটিতে একটা গর্ত করে দিন। ব্যাস হুজুর ফাঁসিও
        হলো আর উচিত লোক শাস্তিও পেল। <br>

        বাদশা ও মন্ত্রী মুখ চাওয়া চাওয়ি করলেন ও একসাথে চিৎকার করে উঠলেন। <br><br>

        বাদশা ও মন্ত্রী: রুস্তম চোরকো পকড়কে লাও। <br><br>

        এই কথা শোনা মাত্র বেঁটে লোকটি প্রাণপণে ছুটে পালালো। <br><br>

        বাদশা: আরে আরে পালিও না। তোমায় বকশিস দেবো। <br>
        মন্ত্রী: আরে দাঁড়া বুরবক, জাঁহাপনা তোকে বকশিস দেবেন। ছেড়ে দিন জাঁহাপনা, ও ভেগেছে। <br><br>

        আবার বাজনা বেজে ওঠে। রুস্তম কে নিয়ে সেপাই ঢোকে। রুস্তম নিজেই তাড়াতাড়ি এগিয়ে এসে ফাঁসির দড়ি গলায় পরে।
        ওর পায়ের কাছে বসে দু'জন সেপাই গর্ত করে। <br><br>

        বাদশা: কেয়া বাত কেয়া বাত, ফাঁসি হচ্ছে। <br>
        মন্ত্রী: দোষী সাজা পাচ্ছে জাঁহাপনা। <br>
        বাদশা: ন্যায় প্রতিষ্ঠা হচ্ছে। <br>
        মন্ত্রী: ইতিহাসে আপনার নাম তোলা থাকবে জাঁহাপনা। <br>
        রুস্তম: এই জলদি কর জলদি কর। <br>
        সেপাই: দাঁড়া না করছি তো। <br>
        রুস্তম: হাত চলেনা নাকি তোদের নামর্দ কাঁহিকা। মা’র দুধ খাসনি শালারা। <br>
        সেপাই: এই চুপ। <br>
        রুস্তম: জলদি কর, দেরি হচ্ছে আমার। হাত চালা, হাত চালা। <br>
        বাদশা: মরার জন্য এত তাড়া!<br>
        মন্ত্রী: মরার দুঃখে পাগল হয়ে গেছে জাঁহাপনা। <br>
        রুস্তম: জলদি কর, হাত চালা, সময় চলে যাচ্ছে রে আমার। <br>
        মন্ত্রী: এই রুস্তম চোর, মরার জন্য তোর এত তাড়া কিসের রে হ্যাঁ?<br>
        রুস্তম: খামোশ। <br>
        বাদশা: তাড়া দিচ্ছিস কেন এতো, মরবি তো আর একটু পরেই?<br>
        রুস্তম: না না পরে নয়, এক্ষুনি মরতে হবে আমায়।<br>
        বাদশা: কেনরে বেওকুফ?<br>
        রুস্তম: বেওকুফ আপনারা। কিছুই খবর রাখেন না, তাই এই কথা বলছেন। আবে হাত চালা। <br>
        মন্ত্রী: কি খবর রে শালা চোর? <br>
        রুস্তম: জন্নতের বাদশা এই মাত্র মারা গেছেন, আর তিনি বলে গেছেন যে সবচেয়ে আগে মরে জান্নাতে যাবে সেই হবে নতুন
        বাদশা, আর আমি হবো নতুন বাদশা। জন্নতের। এই হাত চালা, জলদি কর। <br>
        বাদশা: জন্নতের বাদশা! <br>
        মন্ত্রী: জাঁহাপনা!<br>
        বাদশা: মন্ত্রী তুমি সামলাও আমার রাজ্য। আমি যাব জান্নাতে। হব এবার জন্নতের বাদশা। এই রুস্তমকে নামা আর আমাকে
        ফাঁসিতে চড়া।
        রুস্তম: না না হুজুর, আমি এ সুযোগ ছাড়বো না। আমি হব জন্নতের বাদশা। <br>
        বাদশা: তবে রে শালা দো কৌড়িকা চোর। তুই হবি বাদশা! এই ওকে নামা আর মারতে মারতে ভাগা। দেখিস আবার মারতে মারতে
        মেরে ফেলিস না যেন। নে নামা। ভাগা শালাকে ভাগা। <br><br>

        সকলে মিলে রুস্তমকে নামানো হয়। মারা হয় খুব সাবধানে। <br><br>

        রুস্তম: এটা বেইমানি হুজুর। এটা বেইমানি। আমি ছিলাম এর আসলি হকদার । <br>
        বাদশা: ভাগা শালাকে ভাগা। নে এবার আমায় তোরা চাপা। <br><br>

        রুস্তম চিৎকার করতে করতে একটা ফিচেল হাসি হেসে পালায়। বাদশা নিজেই গলায় দড়ি পরে। বাজনা বাজতে থাকে। তুমুল
        আওয়াজের মধ্যে হাসি হাসি মুখে বাদশার ফাঁসি হয়। পুরো ব্যাপারটাই হবে মাইমে। ফাঁসি শেষ হলে বাজনার মধ্যেই সকলে
        জায়গায় বসে পড়ে, শুধু মন্ত্রী চশমা মালা আর পাগড়ি খুলে আবার পুরনো পাগল হয়ে যায়। <br><br>

        পাগলা: তো এবার বলিয়ে বাবু সাহেবরা, এমন দেশে থাকা যায়? যার বাদশা এমন, মন্ত্রী এমন, ওদেশে তো সবকিছুই উল্টা।
        আবার যে বাদশা হবে সে ভি অমনি হবে। এভাবে দেশ চলে? চোরুচ্চাকা বদমাসে দেশ ভরে যায়। সাধারণ আদমি সাধারণ থাকতে
        পারেনা, তাকেভি মতলববাজ সেয়ানা বনতে হয়। তো বাবুরা আমি ও দেশ থেকে ভাগলাম। আব বলিয়ে আমি কি পাগল আছি?<br>
        যেন একটা জুতো এসে পড়ে, সাথে পচা সবজি। আশপাশ থেকে আবার সেই হৈচৈ শুরু হয়। “পাগল। মার শালাকে, গুল মারছে,
        পাক্কা ধড়িবাজ।” <br>
        পাগল: আরে এই বাবুরা আমি পাগল নই। আরে বিসওয়াস করুন আমি পাগল নই। আরে ফির ওহি বাত!<br><br>

        ধর ধর ধর আওয়াজ করে কয়েকজন অঙ্গনে প্রবেশ করে। পাগলা ও লোকগুলি অঙ্গনে ছোটাছুটি করে। এক সময় সকলে মিলে
        পাগলাকে ধরে ফেলে। পাগলা চিৎকার করে ওঠে ।<br><br>

        পাগলা: ম্যা য় পাগল নেহি হুঁ।<br><br>


        নাটক শেষ হয়
      
    </p>
   
</body>
</html>