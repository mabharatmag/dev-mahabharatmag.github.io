<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>anko</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">
<body>
    <font3>অঙ্ক মানেই বিয়োগ </font3><br>
    <font4>তন্ময় সরকার </font4> 
    <!-- AddToAny BEGIN -->
<div class="a2a_kit a2a_kit_size_32 a2a_default_style" style="padding: 15px;">
    <a class="a2a_dd" href="https://www.addtoany.com/share"></a>
    <a class="a2a_button_facebook"></a>
    <a class="a2a_button_email"></a>
    <a class="a2a_button_whatsapp"></a>
    <a class="a2a_button_telegram"></a>
    <a class="a2a_button_facebook_messenger"></a>
    </div>
    <script>
    var a2a_config = a2a_config || {};
    a2a_config.onclick = 1;
    </script>
    <script async src="https://static.addtoany.com/menu/page.js"></script>
    <!-- AddToAny END -->
    <p>তিন দিন ধরে ভ্যাপসা গরমের একছত্র আধিপত্যে এইমাত্র হু-হু করে দখলদারি কায়েম করল একরাশ দাপুটে ঠাণ্ডা হাওয়া। মে-র শেষ। বৃষ্টি এখনও দক্ষিনবঙ্গের পুড়ে খাক হওয়া বুকে কোড়া পাখির গান হয়ে টুবটুব নেমে আসেনি। তবে আজ বুঝি পাশে কোথাও তার ওয়েলকাম পার্টির ফোয়ারা ছুটেছে। দূরের সেই বরণোৎসব থেকে পাঠানো সোঁদা শীতল বাতাসের তোফা একটু একটু করে শুকিয়ে দিচ্ছে মানিকের কপালের বিন্দু বিন্দু ঘাম।<br>
        “উফ্, শান্তি!” টিকিট কাউন্টার থেকে ধীর ক্লান্ত পায়ে সিঁড়ি বেয়ে রাস্তায় নেমে এল মানিক। বাঁ কাঁধের ঝোলা-ব্যাগের তলার দিকে স্পর্শ করে দেখে নিল— হ্যাঁ, ছাতাটা আছে। রুটি বেলতে বেলতে বন্দো মাসি মুখ তুলল, “কি রে মানিক, আজকাইল এত দেরি কইরা ফিরতাছোস, কী ব্যাপার?”<br>
        “দুটো গাড়িতে এক্সট্রা কাজ করছি এখন।”<br>
        বন্দো মাসির রুটির দোকানে বাম্পার সেল। এই রাত এগারোটায়ও ঠাসা ভিড়। সব ট্রেন থেকে নামা ঘরমুখো অফিসবাবু। মাথা তোলার ফুরসৎ নেই মাসির। তবু মানিককে দেখলে সে কথা বলে। এই যে আটার গুঁড়ো মাখা নোংরা কাপড়— এটা বন্দো মাসির ভেক, ছদ্মবেশ। আসল বন্দো মাসিকে দেখা যায় চৈত্র সংক্রান্তির আগের দিন, চড়কের মাঠে, বাতিঘরে। গালের পাশে মুছতে ভুলে যাওয়া পাউডারের গুঁড়ো, ঢাকাই জামদানি আর গা-ভর্তি গয়না। রুটির ব্যবসাটা বেশ লাভজনক। মানিক এলোপাথাড়ি ভেবে চলে।<br>
        নির্জন রাতের রাস্তায় এখন ক্ষণিকের চাঞ্চল্য। কাজের ফাঁকে বহুদিন ট্রেন থেকে বাগবাজার ঘাটে নেমে পড়েছে মানিক, দেখেছে ভাটির খর-টান। এই রাস্তাটাকে এখন গঙ্গা মনে হয়; ট্রেন থেকে নামা মানুষগুলো সাইকেল, বাইক আর ভ্যানে করে খড়-কুটো-পানার মত তীব্র উৎসাহে ফিরছে ঘরে। মানিক শুধু একাকী উৎসাহহীন হেঁটে চলে। সংসারসমুদ্রে ফিরতে ইচ্ছে করে না।<br>
        হাঁটতে হাঁটতে মানিক এসে পড়েছে বামুনগাছি মোড়টায়। যশোর রোড পার হয়ে গ্রামের রাস্তার মুখে দাঁড়ায়। ছোট-জাগুলিয়া গ্রাম আরও দু' কিলোমিটার। এই রাতে ভ্যানওয়ালারা ওঁত পেতে বসে আছে, ছ' টাকার ভাড়া দশ টাকা হাকিয়ে। আসন্ন বৃষ্টির ভয়ে তাতেই রাজি হয়ে পাঁচজন প্যাসেঞ্জার হুড়মুড়িয়ে উঠে যাচ্ছে সইদুলের ভ্যানে। রাতের এক ট্রিপেই পঞ্চাশ টাকা। ভ্যান চালানো এখন বেশ লাভজনক— ভাবতে ভাবতে মোড়ের আলো পেছনে ফেলে অন্ধকারের কুণ্ডলীর মধ্যে এঁকেবেঁকে পথ চলে মানিক।<br>
        বাবার আগমনের আভাস পেয়ে বারান্দায় এসে দাঁড়ালো না বিনু। বারো বছরের বিনুর এখন প্রায়ই জ্বর আসে। আজও নিশ্চয়ই তার জ্বর। টিউবের আলোয় বিছানায় শয্যাশায়ী বিনুকে দেখতে পায় মানিক। যেন মানিকের সকল অক্ষমতা আর অসহায়তার বেদনা কতকগুলো হাড়সর্বস্ব একটা শরীর হয়ে শুয়ে আছে, রক্তহীন, সাদা। পাশে বসে আছে স্বপ্না। মানিক ঘরে ঢুকতেই তীব্র ক্ষোভে জ্বলে ওঠা চোখে মানিকের দিকে তাকায় সে, “এইসব বে-থা সংসার-ধম্ম করা তোমার উচিৎ হয়নি। শুধু মুখে বড় বড় কথা! কত দরদ তোমার ছোট মেয়ের জন্যে! তিনমাস মেয়েটা জ্বরে ভুগছে, একটা ব্যবস্থা করতে পারলে না তুমি?”<br>
        সারাদিনের পরিশ্রমশ্রান্ত স্নায়ু এই নির্মম ভর্ৎসনার আঘাত সহ্য করতে পারে না। উত্তেজিত মানিকের মন খুব শক্ত একটা বাজে কথা বলে দিতে চায়। বলে না। অপারগতার আত্ম-উপলব্ধি তাকে মানা করে। বোঝায়, সত্যি কথাই তো বলেছে স্বপ্না। মানিকের জীবন একটা ব্যর্থতা আর অযোগ্যতার অতি তুচ্ছ জীবন বই তো কিছু নয়।<br>
        একবার হাসপাতালের আউটডোরে দেখিয়েছিল বিনুকে। প্রেসক্রিপশনের উপর একটা বড় নীল রঙের সীল সেঁটে দিয়েছিলেন ডাক্তার। দশ রকমের পরীক্ষার লিস্ট। তিনটে পরীক্ষা হাসপাতালে বিনামূল্যে হয়েছিল। বাকিগুলো বাইরে থেকে করাতে হবে। খরচ চার হাজার। তিনটে পরীক্ষার ফলাফল দেখে ডাক্তার বলেছিলেন, “রোগটা গুরুতর। তবে বাকি টেস্টগুলো না হলে আমি কিছুই বলতে পারছি না।”<br>
        ঝমঝমিয়ে বৃষ্টি। এত তেজ! যেন হাজার হাজার তীর-বর্শা এসে বিঁধছে মাথার উপরে টিনের চালে। একবার উপরের দিকে তাকিয়ে আবার রুটি ছিঁড়তে থাকে মানিক। পাঁচ বছর আগেও রাতে বাড়ি ফিরে পেট গাদিয়ে ভাত খেত। কিন্তু বয়স বেড়েছে, গত বৈশাখে ছুঁয়েছে সাতচল্লিশ। তাই স্বপ্নার ব্যবস্থা অনুযায়ী রাতের বরাদ্দ এখন তিনটে রুটি। গত বাইশ বছরের বৈবাহিক জীবনে স্বপ্নার অবাধ্য হওয়ার কোনও দরকার হয়নি কোনওদিন। তাই প্রতিদিনের মতো তৃপ্তি করে রুটি খাওয়ার চেষ্টা করছে সে। তৃপ্তি হচ্ছে না।<br>
        অনুতপ্ত হয়েছে স্বপ্না। সারাদিন খেটেখুটে আসা মানুষটার সাথে এমন ব্যবহার না করলেই ভাল হত।<br>
        “আজ ক'টা বই তুলেছিলে?” প্রশ্ন করে স্বপ্না।<br>
        মাথা নীচু করে রুটি চিবোতে চিবোতে উত্তর দেয় মানিক, “চল্লিশটা।”<br>
        “এই বইগুলো কুড়ি টাকা করে বিক্রি তো?”<br>
        “হুম।”<br>
        “এখনও তেইশটা বই রয়েছে দেখলাম, ব্যাগে।”<br>
        “হুম।”<br>
        “তাহলে তো তোমার কেনা দাম ওঠেনি আজ। কাল খাওয়া হবে কী করে? আর এদিকে মেয়েটার রোজগেলে জ্বর আসছে। কিছু একটা ব্যবস্থা তো করতে হবে।”<br>
        মানিকের অসহায় দৃষ্টি ফ্যালফ্যাল করে চেয়ে থাকে স্বপ্নার দিকে। রুটি চিবোতে খেয়াল থাকে না। স্বপ্না আবারও বলে, বলার ঝোঁক সামলাতে পারে না তাই, “শনিবার সমিতিতে ন'শ' ত্রিশ টাকা দিতে হবে, মনে আছে?”<br>
        খুবই মনে আছে। বড় মেয়ের বিয়ের সময় হকার্স' কো-অপারেটিভ থেকে আশি হাজার টাকা নিয়েছিল মানিক। তার-ই সাপ্তাহিক কিস্তি ন'শ' ত্রিশ টাকা। মানিক নির্মম দিশাহীনতায় নিরুত্তর তাকিয়েই থাকে। স্বপ্না জানে একথার কোনও জবাব নেই। তবু সে চুপ থাকতে পারে না, “এভাবে কী করে চলবে?”<br>
        এবার বিরক্ত হয় মানিক, “তুমি তো জান, আজকাল কেউ বই কিনতে চায় না। যারা বই কিনবে তারা সব বড়-বড় ফোনের লম্বা-লম্বা তার কানে গুঁজে বসে থাকে।”<br>
        “যা বিক্রি হয় না, তা বিক্রির চেষ্টা করার কী দরকার?” কথাটা বলে মানিকের মুখের দিকে চেয়ে থাকে স্বপ্না। মানিকতলার বাঘমারি বস্তির মেয়ে সে। স্বল্প শিক্ষিতা হলেও হিসেবে পাকা। শুধু এই বাইশ বছরের সংসার জীবন নয়, জ্ঞান হওয়ার পর থেকে প্রতিটা দিন খরচের স্রোতের সাথে উজান ঠেলে বেঁচতে হয়েছে তাকে।<br>
        স্বপ্না জলের বোতলটা এগিয়ে দিয়ে কাছে সরে এসে বসে। আরও কিছু বলবে ও! আবারও বুকের মধ্যে কেঁপে ওঠে। বৃষ্টির দাপট ইতিমধ্যে কমেছে। “আমার কথাটা তুমি শোনো। বই আর কেউ কিনবে না,” দূরদর্শী স্বপ্না বিশেষজ্ঞের ঢঙে পরামর্শ দেয়, “ঘুগনি বেচো। রানিং ট্রেনে খুব কম হকার ঘুগনি বেচে। আমি বাড়ি থেকে সব তৈরি করে দেব।”<br>
        মানিকের তামাটে মুখটা একটু সাদাটে হয়ে যায়। কিন্তু মুহূর্তের জন্যে। এবং মুহূর্তের মধ্যে সে একজন দায়িত্ববান স্বামীর মতো কথা বলে, “কী যে বল! এত খেটে পারবে নাকি তুমি? সেই ভোররাত থেকে তোমাকে শুরু করতে হবে।”<br>
        “কষ্ট করতে আমি রাজী আছি।”<br>
        এবার সিরিয়াস হয়ে যায় মানিক, “দেখ, স্বপ্না, আমি ঘুগনি বেচতে পারি না। কত বড় বড় অফিসের বড় বড় বাবুরা, শিক্ষিত মাস্টারমশাইরা আমার লেকচার হা-ক'রে শোনে। কত জানেওয়ালা লোককে অঙ্ক, গ্রামার আর অ্যাব্রিভিয়েশানের কোয়েশ্চেন করে কাবু করে দিই, তুমি জান? ঘুগনি বেচলে আমার মানসম্মান কিছু থাকবে?”<br>
        বিদ্যুতের ঝলকানির মত নিমেষের জন্যে স্বামীর গর্বে গর্বিত হয়ে ওঠে স্বপ্নার মুখ। নিমেষের জন্যে, পরমুহূর্তেই করুণ হয়ে যায়, “কিন্তু সম্মান দিয়ে কি পেট ভরবে? সামনে দিন খুব খারাপ আসছে। ভয় করছে আমার।”<br><br>
        
        ভয় পেয়েছে মানিকও। কম্পার্টমেন্টের সবাই মিলে হাত থেকে কেড়ে নিচ্ছে বইটা, সাদা প্রচ্ছদের উপর কালো কালির বড় বড় চিহ্ন— যোগ, বিয়োগ, গুণ, ভাগ। ছিঁড়ে দিচ্ছে। বাধা দেওয়ার চেষ্টা করছে মানিক, বাধা দিতে পারছে না। ছিঁড়ে আলাদা হয়ে যাওয়া চিহ্নগুলো বড় হয়ে যাচ্ছে, অনেক বড়। লাঠির মত বড় বিয়োগ চিহ্নটা নিয়ে মারতে আসছে একজন। তাড়া করেছে। ভয়ে ছুটছে মানিক। ছুটছে না, ছুটতে চেষ্টা করছে। ছুটতে পারছে না। ঘেমে-নেয়ে একাকার হয়ে স্বপ্ন ভেঙে বিছানায় উঠে বসে। বুকটার ভিতর রেসের মাঠের কোনও দ্রুততম ঘোড়া ছুটছে— টগবগ টগবগ!<br>
        তোশকে গোঁজা মশারির পাশ উঁচু করে তাড়াতাড়ি তক্তপোশ থেকে নেমে আসে মানিক। লাইট জ্বালায়। আলমারির পাশের পুরোনো ছোট কাঠের সেল্ফের নীচের তাক থেকে একটা চটি বই টেনে বের করে। ধুলো ঝাড়ে। বইটা হাতে বারান্দায় এসে দাঁড়ায়। সদ্য তুঁতে রঙের ঝাপসা আলো ফুটেছে। তাতেই চোখ কোচলে দেখে মানিক— হকারি জীবনের প্রথম বিক্রি করা বই 'অঙ্ক মানেই ম্যাজিক'। সাদা প্রচ্ছদের উপর অনেকগুলো কালো রঙের চিহ্ন— যোগ, বিয়োগ, গুণ, ভাগ। অক্ষতই আছে বইটা। চোখের কাছে নিয়ে ভাল করে দেখে, অনেকক্ষণ। হাত বুলিয়ে নিশ্চিত হয়। না, চিহ্নগুলো নড়ছে না। লেপটে আছে ময়লা মলাটের গায়ে। স্থির, শান্ত।<br>
        পুব আকাশ রাঙিয়ে নিচ্ছে নিজেকে। সূর্য আসবে অন্ধ রাতের দুঃস্বপ্নের স্মৃতি মুছে দিতে। এক গ্লাস গরম জল হাতে ধরিয়ে দিয়ে চলে যায় স্বপ্না। মানিক গার্গল করে— গড়ড়ড়ড়ড়...<br><br>
        
        দুই<br>
        দশটা চল্লিশের ডাউন বারাসাত লোকালে চার নম্বর কম্পার্টমেন্টে উঠেছে মানিক। সাদার উপর ফ্যাকাসে নীল চেকের কোঁচকানো জামা ইন করা। পকেটের কোণা সেলাই খুলে ঝুলে আছে। কোমরে রঙচটা সরু বেল্ট। হাঁটুর কাছে ফেড হয়ে যাওয়া মেরুন রঙের আদ্দিকালের ঢোলা কাটিংয়ের ফর্মাল প্যান্ট। রঙ না-করা কালো চামড়ার জুতোজোড়া বহুছিন্ন। অন্তঃসারশূন্য পরিত্যক্ত অট্টালিকার গা থেকে প্লাস্টার খসে পড়ার মত স্যুটেড-ব্যুটেড মানিকের সারা শরীর ফুঁড়ে বেরোচ্ছে দীনতা।<br>
        শুরু করে মানিক, “সুশিক্ষিত সম্মানীয় দাদারা, দিদিরা। আজ আপনাদের সামনে আমি কিছু জানা কথা বলতে এসছি। কিন্তু এসব জানা কথার আড়ালে কত অজানা কথা থাকে আমরা জানি না...”<br>
        লেকচার জারি থাকে। একটা মরিয়া চেষ্টা টানা চার মিনিট। প্রাণপণে গলা ফাটানোর পুরস্কার জুটল। ব্যর্থতা। একটাও বই কোনও শিক্ষিত সম্মানীয় দাদা বা দিদি কিনল না। এর মধ্যে হৃদয়পুর থেকে উঠেছিল বাচ্চা ছেলেটা, কী যেন নাম? হ্যাঁ, গাব্লু। “এই গরমে ঠাণ্ডা জল খান... মাত্র দশ টাকায় মিনারেল ওয়াটার!” পাঁচ মিনিটে আট-দশটা বোতল বেচে ফেলল।<br>
        মধ্যমগ্রাম নেমে পড়বে, পরের কম্পার্টমেন্টের জন্যে। ডান দিকের জানালার ধারে বসা কলকাতা পুলিশের সমীরণদা সস্নেহে হাসল। মানিক জিজ্ঞেস করল, “এভনিং?”<br>
        ঘাড় নেড়ে সায় দিল সমীরণদা।<br>
        সমীরণদার সাথে পরিচয়ের সন্ধেটা মানিকের মনের আলমারিতে যত্নে তোলা আছে। বছর দশেক আগের পঞ্চমীর দিন। রাত শোয়া আটটা নাগাদ বারাসাত লোকাল থেকে নামল মানিক। একটা লোক এসে হাতের মধ্যে দু'শ' টাকা গুঁজে দিয়ে বলল, “পুজোর বোনাস। রেখে দাও।”<br>
        অবাক হয়ে তাকিয়ে দেখে মানিক লোকটাকে। “তোমাকে অনেকদিন ধরে বই বিক্রি করতে দেখি। তোমার কথা শুনতে আমার খুব ভাল লাগে। বই বিক্রিটা চালিয়ে যাও, ছেড়ো না।”<br>
        তারপর থেকে একটা বছরও মিস হয়নি। পুজোর মুখে প্রতি বছরই কোনওনাকোনওভাবে দেখা হয়েছে, আর সমীরণদা ধরিয়ে দিয়েছে বোনাস।<br>
        পরের কম্পার্টমেন্টে উঠতেই একদম শেষে দেয়ালে হেলান দিয়ে বসা অরুণ হাত উঁচিয়ে ডাকল, “ও মানিকদা, কেমন আছো?”<br>
        “ভাল আছি। তোমার কী খবর?”<br>
        “বিন্দাস।”<br>
        ছেলেটা রাইটার্স-এ চাকরি করে। চাকরি পাওয়ার আগে কত বই কিনেছে মানিকের থেকে। মধ্যমগ্রামে রবিবার করে পড়তে আসত, চাকরি পাওয়ার পড়া। দেখা হত মানিকের সাথে, আর নতুন আইটেমের বই দেখলেই কিনে নিত। এখনও দেখা হলেই ডেকে কথা বলে।<br>
        মানিক আরও পাঁচ মিনিটের লেকচারের বিনিময়ে একটা বই বেচল। নেমে যাওয়ার আগে শুনতে পেল অরুণ গান ধরেছে, “মুছে যাওয়া দিনগুলি আমায় যে পিছু ডাকে...”<br>
        পাশের সহযাত্রী ছেলেটা ট্রেনের দেওয়ালকে তবলা বানিয়ে বাজাতে শুরু করে— ধা টেটে ধিন্ ধিন্, তাকো তেতে ধিন্ ধিন্...<br><br>
        
        দুপুর একটার দিকে খিদে পেয়ে গেল খুব। সকাল থেকে মাত্র সাতটা বই বিক্রি হয়েছে। আপ কৃষ্ণনগর লোকাল থেকে খড়দায় নেমে পড়ল মানিক। সিমেন্টের বেঞ্চে বসল। সাইডের ঝোলা ব্যাগ থেকে টিফিন বের করবে, তখনই দেখল সেই সকালের ছেলেটা, গাব্লু। মানিক ডেকে বসাল পাশে, “কিরে গাব্লু, আবার দেখা হয়ে গেল তোর সাথে। এদিকে আয়, বোস।”<br>
        “মাল সব সেল হয়ে গেল। যা গরম পড়েছে, জলের হেভি টান। বিকেলে আবার মাল তুলে শিয়ালদা পাঁচটা-দশের গাড়িটা ধরবো।”<br>
        “ও।”<br>
        “তোমার কী খবর?”<br>
        “আমাদের ব্যবসা খুব খারাপ, ভাই।”<br>
        “কী করলে, কাকা, সারাজীবন? মাল সেল কীভাবে করতে হয়, আমাদের কাছে শেখো। কী বেচতে দেবে তুমি? বিষ দিলে, বিষও বেচে দেব!”<br>
        এক রত্তি ছেলে বলে কী! চট করে রক্ত গরম হয়ে গেল। পকেট থেকে একটা লাল ফোল্ডেড কার্ড বের করল মানিক। গাব্লুর দিকে সেটা এগিয়ে দিয়ে উষ্মামাখা গলায় বলল, “হকারি শেখাতে আসিস না আমাকে! এটা দেখ!”<br>
        “কী এটা?”<br>
        “খোল!” আঙুল তুলে ধমকায় মানিক, “খোল! খুলে দেখ! ঊনত্রিশ বছর! বুঝলি তো, ঊনত্রিশ বছর আগের কার্ড এটা। ওখানে দেখ ডেট-টা লেখা আছে।”<br>
        “তুমি ঊনত্রিশ বছর হকারি করো, মানিক দা?” বিস্মিত গাব্লু জিজ্ঞেস করে।<br>
        “তুই জন্মাসনি তখন। পড় কী লেখা আছে।”<br>
        “তোমার নাম লেখা আছে, মানিক দাস। পিতা মৃত তারাপদ দাস। ঠিকানা তিন নম্বর বসুপুর কলোনি, নৈহাটি, চব্বিশ পরগনা...”<br>
        “আরে...” অসহিষ্ণু হয়ে ওঠে মানিক, “আরও নীচে, আরও নীচে। বিক্রয় সামগ্রী কী লেখা আছে?”<br>
        “বিক্রয় সামগ্রী পুস্তক।”<br>
        “হ্যাঁ, পুস্তক!” কার্ডের ওই জায়গাটা দেখিয়ে প্রত্যয়ের সাথে বলল মানিক, “ঊনত্রিশ বছর সম্মানের সাথে শুধু পুস্তক, মানে বই বিক্রি করার অভিজ্ঞতা, বুঝলি?”<br>
        তারপর কার্ডটা একপ্রকার কেড়ে নিল মানিক। ডান পাশের সাদাকালো ঝাপসা ছবিটা দেখিয়ে বলল, “ফটোটা দেখেছিস! গোঁফের রেক ওঠেনি ভাল করে। আর কী চুল ছিল! মেঘের মত চুল ছিল আমার!” ছবিটার উপর বার বার তর্জনী ঠুকল, “তখন বয়স ছিল! এই বয়সটা এখন চাইছি, গাব্লু, এই বয়সটা এখন চাইছি! পাচ্ছি না!”<br>
        অবাক হয়ে মানিকের দিকে বোকা বোকা মুখে তাকিয়ে থাকে গাব্লু। মানিক অনির্দিষ্ট লক্ষ্যে তাকিয়ে বিড়বিড় করে, “হুঁহ্! ঘুগনি? কক্ষনও না।”<br><br>
        
        তিন<br>
        অন্ধকারের দিকে তাকিয়ে চিৎ হয়ে শুয়ে আছে মানিক। ওপাশে বিনু জ্বরের ঘোরে কাৎরাচ্ছে। মানিক জানে স্বপ্না এখনও ঘুমায়নি। এই অন্ধকারেও মানিক স্পষ্ট স্বপ্নার মনটা দেখতে পাচ্ছে— খুব ভয় পাচ্ছে স্বপ্না, কষ্টও।<br>
        “নৈহাটির বিদ্যুৎদার সাথে দেখা হয়েছিল শিয়ালদা স্টেশনে,” মানিক হঠাৎক'রে কথা বলে ওঠে।<br>
        “ফেরিঘাটের বিদ্যুৎদা?” জিজ্ঞেস করে স্বপ্না।<br>
        “হ্যাঁ। মেয়েকে নিয়ে ডাক্তার দেখাতে এসছিল আরজিকর-এ। মেয়েটার ব্রেন টিউমার হয়েছে।”<br>
        স্বপ্না কোনও কথা বলছে না দেখে মানিক আর একটু টেনে নিয়ে যাওয়ার চেষ্টা করে আলাপ, “বলল, পনেরো বছর হল নৈহাটি থেকে চলে গেছিস, আর একবারও এলি না। স্বপ্নাকে আর ছোট মেয়েকে নিয়ে একদিন আসিস, ঘুরে যাস।”<br>
        এ-কথারও কোনও জবাব দেয় না স্বপ্না। আবার নীরবতা আর অন্ধকার। ঘুম এসে যায়, নাকি স্মৃতি, মানিক বুঝতে পারে না। আজকাল প্রায়ই এমন একাকার হয়ে যায় আশঙ্কা, স্বপ্ন, স্মৃতি আর বাস্তব। স্বপ্নে বা স্মৃতিতে ভেসে ওঠে নৈহাটি— জুটমিল থেকে ফিরেছে বাবা। মানিক তখন মন দিয়ে মুখস্থ করছে রচনা— ভারতের সোনালি আঁশ। একটা বিচ্ছিরি গন্ধে ভরে গেল ঘরটা। বাইরের অন্ধকারে বেরিয়ে আসে সে।...<br>
        বুঝতে পারে, স্বপ্ন নয়, স্মৃতিতাড়িত অন্ধকারে চিৎ হয়ে শুয়ে আছে মানিক।<br>
        ...একদিন জুটমিল বন্ধ হয়ে গেল। আর মদে ডুবে যেতে যেতে মানিক আর মানিকের মাকে দেনার সাগরে ডুবিয়ে ছ' মাসের মাথায় বাবা ডুবে গেল মৃত্যুর অন্ধকারে। মানিক তখন বারো ক্লাস।<br>
        মায়ের কষ্ট, দু'টো পেট চালানোর কষ্ট। সেটাই চোখে সহ্য হয় না। হকারস' ইউনিয়নের সেক্রেটারি নরেন কাকা পরামর্শ দিল, “লেখাপড়া জানিস। ট্রেনে বই বিক্রি কর। মায়-পোঁয় গরিবের সংসার চলে যাবে।”<br>
        ব্যবসার প্রথম দিনের পুঁজি, নরেন কাকার দেওয়া ধার, পঁচিশ টাকা। তাতেই পঁয়ত্রিশটা 'অঙ্ক মানেই ম্যাজিক' কিনে নৈহাটি স্টেশনে বসে আছে মানিক, আপ রাণাঘাট লোকালের অপেক্ষায়...<br>
        “সমিতির টাকাটা এ-সপ্তায় তা'লে দিতে পারলে না?” স্মৃতির তাল কেটে দেয় স্বপ্নার প্রশ্ন।<br>
        “না।”<br>
        “পরের সপ্তায় কি পারবে?”<br>
        “জানি না। চেষ্টা তো করছি। এখন রোজ শিয়ালদা ন'টা পঁয়তাল্লিশের গাড়িতেও কাজ করছি।”<br>
        “লাভ কী হচ্ছে?”<br>
        জবাব দেয় না মানিক, দেওয়ার মতো কোনও জবাব নেই তাই। স্বপ্না আবার জোরের সাথে প্রশ্ন করে, “বলো, এত খেটে তোমার কী লাভ হচ্ছে?”<br>
        মানিক বিছানায় উঠে বসে। এই মশারির গারদ থেকে পালাতে ইচ্ছে করে। কিন্তু পালানোর পথ নেই। স্বপ্না তাকে শক্ত করে ধরে ফেলেছে। মানিকের বাঁহাতের কব্জি ধরে স্বপ্না বলে, “বই বিক্রি বন্ধ তোমার। আমি যেটা বলেছি সেটাই করবে। ঘুগনি বেচবে তুমি।”<br>
        অন্ধকারে মানিকের মুখের অভিব্যক্তি দেখা যায় না। জেদি শিশু বা পরাজিতপ্রায় রোখা সৈনিকের স্বরে উত্তর দেয় মানিক, “না।”<br>
        ঝাঁঝ মাখিয়ে স্বপ্না কথা বলে, “না মানে? মেয়েটার এমন অসুখ। পরীক্ষাগুলো করিয়ে ডাক্তার না-দেখালেই নয়। কী ভাবে কী করবে?”<br>
        কোনও উত্তর নেই। শুধু অন্ধকার আর নীরবতা।<br>
        “কথা বলছো না কেন?” ক্ষুণ্ণ কণ্ঠে জিজ্ঞেস করে স্বপ্না।<br>
        “দেখছি কী করা যায়।”<br>
        স্বপ্না রেগে যায়, “দেখো, দেখতেই থাকো তুমি! তার আগে যেন আমার মরণ হয়। আমাকে শ্মশানে পুড়িয়ে দিয়ে এসে যা পার করো।”<br>
        কথাটা গরম গালার মত মানিকের কানে প্রবেশ করে। অবচেতনের এক পর্যবেক্ষণ সচেতনে প্রত্যক্ষ হয় হঠাৎ। আজ বাড়ি ফেরার পর কেমন শুকনো দেখাচ্ছিল না স্বপ্নার মুখ? গত তিনদিন স্বপ্নার হাতে কোনও টাকা দিতে পারেনি। ওদিকে মহাজন সুবলদার কাছে ধার হয়ে গিয়েছে সাড়ে সাতশ' টাকা। সকালে বলেছিল স্বপ্না, ঘরে আটা নেই। ভুলে গিয়েছিল, নাকি মনে থেকেও কোনও উপায় নেই তাই খালি হাতে বাড়ি ফিরেছে, মনে পড়ছে না ঠিক।<br>
        “তুমি কী খেয়েছ রাতে?” মানিক প্রশ্ন করে।<br>
        কোনও উত্তর নেই।<br>
        “কী হল? কথা বলছ না কেন? কী খেয়েছো?”<br>
        “রাতে খেতে আমার ভাল লাগে না।”<br>
        “কিছু খাও নি?”<br>
        “হ্যাঁ, খেয়েছি।”<br>
        “কী খেয়েছ, সেটাই তো জিজ্ঞেস করছি।”<br>
        “জল-মুড়ি।”<br>
        আবার শুয়ে পড়ে মানিক। হঠাৎ ঝুপঝুপ করে খামখেয়ালি বৃষ্টি নামে টিনের চালে। “তুমি যে বললে ঘরে আটা নেই, তা'লে আমাকে রুটি করে দিলে কী করে রাতে? মেয়েকে কীভাবে খাওয়ালে?” বুজে আসা গলায় জিজ্ঞেস করে মানিক।<br>
        “যা পড়ে ছিল, তাই কুড়িয়ে কাঁচিয়ে...”<br>
        আবার নীরবতা। অনেকক্ষণ পরে মানিক বুঝতে পারে ওর দিকে পাশ ফিরেছে স্বপ্না, নিঃশ্বাস পড়ছে বাঁ-কানের উপর, “তুমি এত চিন্তা কোরো না,” নরম হয়ে আসে স্বপ্নার গলা, “কাল-পরশুর মধ্যে যেভাবে হোক আমি ব্যবস্থা করে দেব। তুমি রাজি হয়ে যাও।”<br>
        “না।”<br>
        জোর কেমন যেন কমে এসেছে। পরাজয়ের ইঙ্গিত পাওয়া যাচ্ছে। হেরে যাচ্ছে মানিক। কিন্তু কার কাছে?<br><br>
        
        চার<br>
        আর একটু পরেই দশটা চল্লিশের বারাসাত লোকালটা ছেড়ে দেবে। জ্বলন্ত কয়লার ঘটির উপর বসানো এক গামলা ঘুগনি সমেত ব্যাগটা পাশে রেখে বসে আছে মানিক। ঘুগনির গন্ধ আসছে নাকে। খিদে পাইয়ে দেওয়ার মতো গন্ধ। বিনুর জ্বর কিছুতেই কমছে না। কাল পরীক্ষাগুলো করাতেই হবে। তাই কিছু পয়সা স্বপ্নার হাতে না-দিলেই নয়। কিন্তু ভয় করছে খুব। এত বড় ঢাউস ব্যাগটা নিয়ে চলন্ত ট্রেনে চলতে পারবে তো মানিক? পড়ে যাবে না তো? মনে মনে ভয়কে জয় করার চেষ্টা করতে করতেই কান্না পেয়ে যায় মানিকের। সেই হকারি জীবনের প্রথম দিনের মতো। পঁয়ত্রিশটা 'অঙ্ক মানেই ম্যাজিক' একটা ঝুল-ব্যাগে ভরে নৈহাটি স্টেশনে বসে আছে রাণাঘাট লোকালের অপেক্ষায়। কাঁদছে মানিক, নীরবে ঝরঝর করে জল গড়িয়ে পড়ছে দু'গাল বেয়ে। উচ্চমাধ্যমিক পরীক্ষা দেওয়া হল না। বাবু সেজে সকাল সকাল কলকাতায় চাকরি করতে যাওয়ার স্বপ্ন মিথ্যে হয়ে গেল। শেষ পর্যন্ত হকারি! কলকাতায় চাকরি করা অফিসবাবুদের কাছেই ভিক্ষের মতো করে বেচতে হবে বই। এত ট্রেন, এত বগি, এত মানুষ! মানিক কী পারবে? সকলের সামনে দাঁড়িয়ে কী বলবে মানিক? আদৌ কিছু কি বলতে পারবে? ভাবলে এখনই পা কাঁপছে। ভয়ে, কষ্টে আর অনিশ্চয়তায় ঝরঝর করে কাঁদছে মানিক। কীভাবে বেচতে হয় ঘুগনি? কী বলতে হয় ট্রেন-ভর্তি কাস্টোমারের সামনে?<br>
        ঘোষণা হয়ে গিয়েছে দু'বার। এখুনি ছেড়ে দেবে বারাসাত লোকাল। চার নম্বর কম্পার্টমেন্টে উঠবে মানিক। কিন্তু ওটাতে তো বসে আছে সমীরণদা! সমীরণদার সামনে মানিক ঘুগনি বেচবে কোন মুখে? সমীরণদার প্রথম দিনের কথাটা কানে বাজতে থাকে, “বই বিক্রিটা চালিয়ে যাও, ছেড়ো না।”<br>
        না, কিছুতেই না। সমীরণদার মতো মানুষের প্রত্যাশার সাথে এত বড় বিশ্বাসঘাতকতা মানিক করতে পারবে না।<br>
        তাহলে কি পরের কম্পার্টমেন্ট থেকে শুরু করবে? কিন্তু ওখানেই তো বসে আছে অরুণ। এতক্ষণে হয়তো গান ধরেছে। নিশ্চয়ই ধরেছে। ঐ তো সুর শোনা যাচ্ছে, “মুশাফির, মোছ রে আঁখিজল... ফিরে চল আপনারে নিয়া...” আর পাশের সেই বাদক ছেলেটা ট্রেনের দেওয়ালে তাল তুলেছে, “ধা ধিন্ না ধিন্, ধা তিন্ নানা টেটে...”<br>
        অরুণের মনে মানিকদার জন্যে শ্রদ্ধা-ভালবাসার মৌচাক আছে। ওর 'দাদা' ডাক শুনলেই মানিক সেটা টের পায়। সেসব তো ওই বই বিক্রির জন্যেই। অরুণের প্রাণভর্তি শ্রদ্ধা-ভালবাসার সামনে ঘুগনির গামলা নিয়ে মানিক কীভাবে দাঁড়াবে?<br>
        ছেড়ে দিচ্ছে ট্রেনটা। আর দেরি করা যায় না। ঘুগনির ভারি ব্যাগ গলায় ঝুলিয়ে উঠে দাঁড়ায় মানিক। এগিয়ে যেতে চায়। যেতে পারে না। টাল খেয়ে ঘুগনির গামলা উলটে আছাড় খেয়ে পড়ে যায় প্লাটফর্মের উপর। ছড়িয়ে পড়েছে গরম ঘুগনির গন্ধ। কয়লার ঘটি থেকে বেরিয়ে আসে লাল গরম কয়লা। সেই কয়লার আগুনের উপর উপুড় হয়ে পড়েছে মানিক। জ্বলন্ত শরীরে মানিক দেখতে পায় পকেট থেকে ছিটকে বেরিয়ে ট্রেন আর প্লাটফর্মের ফাঁক গলে লাইনের উপর গিয়ে পড়েছে ঊনত্রিশ বছরের হকারির কার্ডখানা। দু'পাশে হর্ন বাজিয়ে ছেড়ে দিয়েছে ট্রেন। পিষে যাচ্ছে! ট্রেনের চাকায় ঊনত্রিশ বছর বুকে আঁকড়ে রাখা গর্ব পিষে যাচ্ছে! হেঁচড়ে হেঁচড়ে নিজেকে চলন্ত ট্রেনের দিকে এগিয়ে নিয়ে যেতে চাইছে মানিক, যেতে পারছে না...<br>
        ধড়ফড়িয়ে বিছানায় উঠে বসে! স্বপ্ন!<br>
        বিশ্বাস হতে চায় না। সত্যি ঘুগনি বেচার জন্যে এতক্ষণ স্টেশনে ছিল না মানিক? ঘুমিয়ে ছিল? তাড়াতাড়ি বিছানা থেকে নেমে দেওয়ালের অ্যাঙ্গেলে ঝোলানো জামার পকেট হাতড়ায়। হ্যাঁ, কার্ডটা আছে, পিষে যায়নি ট্রেনের চাকার তলায়। স্বস্তি পায় মানিক, চূড়ান্ত স্বস্তি। বাস্তব নয়, স্বপ্ন। কিন্তু নাক থেকে এখনও স্বপ্নের ঘুগনির গন্ধটা যায়নি...<br>
        “এই নাও, সব রেডি,” বলে এক গামলা ঘুগনি রান্নাঘর থেকে এনে মেঝেতে নামিয়ে রাখে স্বপ্না। তারপর একে একে সামনে এনে রাখে বড় গলায়-ঝোলানো শক্ত কাপড়ের ব্যাগ, টিনের বাক্স, কয়লা আর ঘটি।<br>
        সকল আয়োজনই হয়েছে মানিকের অজান্তে। দেখতে পায় মানিক, স্বপ্নার কানের পাতলা দুল দু'টো আর দুলছে না। স্বপ্না বুঝিয়ে দেয়, “পেয়াজ-লঙ্কাগুলো স্টেশনে গিয়ে কেটে নেবে। ছুরি দিলাম। এই ঢাকনার উপর থার্মকলের বাটি আর কাঠের চামচ আছে। যাও এবার রেডি হয়ে নাও। গরম জল দিয়েছি বারান্দায়।”<br><br>
        
        বড্ড অচেনা একটা মানুষ ঘুগনির বিরাট ব্যাগটা গলায় ঝুলিয়ে বেরিয়ে যাচ্ছে। বারান্দা থেকে নেমে উঠোন পেরিয়ে সোজা রাস্তা ধরে ভোরের ঝাপসা আলোয় মিলিয়ে যাচ্ছে তার অবয়ব। তার সম্মানিত জ্ঞানী আর গর্বিত স্বামী এ নয়। তাকে নিজের হাতে হত্যা করেছে স্বপ্না। কষ্ট আর অপরাধবোধের একটা কালবৈশাখী বুক ছিড়ে বেরিয়ে আসতে চায়। দৃশ্যটা আর সহ্য হয় না। ঘরে ঢুকে দরজটা সজোরে বন্ধ করে তাতে ঠেস দিয়ে দাঁড়ায়। অনাহারী ইজ্জতের ইমারতটা ভেঙে গুড়িয়ে যাচ্ছে স্বপ্নার বুকের মধ্যে! মুখে আঁচল চেপে হুড়মুড়িয়ে মেঝেতে বসে পড়ে স্বপ্না। মায়ের কান্নার শব্দে ঘুম ভেঙে যায় বিনুর।
        </p>
</body>
</html>