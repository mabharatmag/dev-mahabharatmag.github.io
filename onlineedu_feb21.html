<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>onlineedn</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3 style="padding-left: 15px;">অনলাইন শিক্ষাব্যবস্থা:একটি পর্যালোচনা</font3><br>
    <font4 style="padding-left: 15px;">আকাশ চক্রবর্তী </font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            ২০২০ সালের ১লা জুন কেরালার মালাপ্পুরম জেলার ভালানচেরি গ্রামের দলিত সম্প্রদায়ের দেবিকা বালাকৃষ্ণান নামে ১৪
            বছর বয়সী এক ছাত্রী আত্মহত্যা করে। পরিবারের তরফে জানানো হয় করোনার দরুণ দেবিকার স্কুলে অনলাইন ক্লাস শুরু
            হয়েছিল কিন্তু দেবিকার পরিবার তার জন্য মোবাইল ফোনের ব্যবস্থা করতে পারেনি ফলে সেই দুঃখে সে আত্ম্যহত্যা করে।
            হাওড়ার বালির শিবানী কুমার সাউ ক্লাস দশম শ্রেণীর ছাত্রী, গুজরাটের ১২ বছর বয়সী খুশী অথবা কেরালার নবম শ্রেণীর
            ছাত্রী অনলাইন ক্লাস করতে না পেরে নিজের গায়ে আগুন ধরিয়ে নেয় আবার অন্যদিকে তামিলনাড়ুর ভিক্রাপান্ডি নামে ১৬
            বছরের এক ছাত্র অনলাইন ক্লাসের চাপ সহ্য করতে না পেরে গলায় দড়ি দেয়।
            আমাদের দেশের প্রধানমন্ত্রী নরেন্দ্র মোদী সমগ্র ভারতব্যাপী লকডাউনের কর্মসূচি নেওয়ার পর অধিকাংশ শিক্ষা
            প্রতিষ্ঠান তাদের নিয়মিত ক্লাসের পরিবর্তে অনলাইন ক্লাস শুরু করে এবং সরকারি শিক্ষাপ্রতিষ্ঠানগুলোতেও অনলাইন
            ক্লাস শুরু হয়। সরকার এই পদক্ষেপকে ইতিবাচক হিসেবে দেখালেও উপরে উল্লেখিত শিক্ষার্থীদের মর্মান্তিক পরিণতি
            কিন্তু সেকথা বলেনা।<br><br>

            <u style="font-size: 22px; color: crimson;">স্বরূপ</u><br>
            এবার দেখা যাক ভারতবর্ষের বিভিন্ন শ্রেণীর মানুষের মধ্যে অর্থাৎ বিভিন্ন অর্থনৈতিক স্তরের জনগণের মধ্যে অনলাইন
            শিক্ষার কি প্রভাব পড়েছে? প্রথমে দেখে নি আমাদের দেশের উচ্চবিত্ত শ্রেণীর বাচ্চারা যে স্কুলে পড়তে যায় তারা কি
            পদক্ষেপ নিয়েছেন। দ্বিতীয় দফার লকডাউন (৩রা মে, ২০২০) শেষ হওয়ার পর দেশের মানব সম্পদ বিকাশ মন্ত্রক দেশের
            পঠনপাঠন পক্রিয়া কিভাবে চালু করা যায় সে বিষয়ে কিছু গাইডলাইন ঘোষণা করে। এই গাইডলাইন ছিল মুখ্যত কিভাবে স্কুল
            এবং অন্যান্য স্তরে অনলাইন শিক্ষাদান করা যায় সেই বিষয়ে। আমাদের দেশে স্কুলস্তরে অনলাইন শিক্ষার কোনও পরিকাঠামো
            নেই, এই বিষয়ে প্রশিক্ষিত শিক্ষক নেই, অনলাইন পাঠ্যবস্তু নেই, অনলাইন পরীক্ষা ও মূল্যায়ন নিয়ে আমাদের দেশে কেন,
            সারা পৃথিবীতেই কোনো সহমত ভিত্তিক ব্যবস্থা নেই। এই পরিস্থিতে দিল্লীতে অবস্থিত CBSE বোর্ড দ্বারা পরিচালিত কিছু
            স্কুলের হর্তাকর্তাদের সাথে আলোচনা করে একটা গাইডলাইন ঠিক করা হলো, যা আসলে শিক্ষাব্যবস্থাকে বেলাইন করার
            পাকাপাকি বন্দোবস্ত। দিল্লির শালিমারবাগের DPS-এর প্রধান শিক্ষকের মতে, তাঁরা শিক্ষকদের প্রতিটি অনুশীলনী রেকর্ড
            করবেন এবং সেগুলি তারা স্কুলের নিজস্ব ইউটিউব চ্যানেলে দিয়ে দেবেন। পড়ুয়ারা শিক্ষকদের সেই পড়ানো শুনে সম্পূর্ণ
            নতুন বিষয় সমন্ধে শিখে নেবেন এছাড়াও তিনি আরো বলেছেন মাইক্রোসফট এবং গুগল এর কিছু অ্যাপ্লিকেশনস যেমন স্কাইপ বা
            গুগল মিট-এর মাধ্যমে ক্লাস নেওয়া হচ্ছে। শিক্ষক ও ছাত্ররা থাকছেন যে যার বাড়িতে, তারা ভিডিও কনফারেন্সিং -এর
            মাধ্যমে যোগাযোগ করছেন। মাঝে মাঝে ইন্টারনেট সংযোগ একটা সমস্যা হিসেবে দেখা দেয়, তাই সতর্কতামূলক ব্যবস্থা
            হিসেবে এই ক্লাসগুলো রেকর্ড করে রাখা হয়। আবার অনেক স্কুল পড়াশোনার সমস্ত দায়িত্ব অভিভাবক এবং গৃহশিক্ষকদের উপর
            ছেড়ে দিয়েছেন। এক্ষেত্রে 'হোম এসাইনমেন্ট' দেওয়া হচ্ছে এবং গৃহশিক্ষক বা অভিভাবকদের তত্ত্বাবধানে তা সম্পূর্ণ
            করতে হবে। এই মডেল অনুসরণকারী একটি স্কুল হল শিভ নাদার গ্রুপের স্কুল এবং এই ব্লেন্ডিং মডেলটি গ্রহণ করার যুক্তি
            হিসেবে স্কুল কতৃপক্ষের তরফ থেকে অভিভাবকদের ইমেল পাঠিয়ে বলা হয়েছে, "আমরা হার্ভার্ড স্কুল অফ এডুকেশনের ডঃ টেড
            সিজার কথিত 'কমই বেশি' ধারণা নিয়ে চলছি, অর্থাৎ খুব তাড়াতাড়ি করে খুব বেশি কিছু না শেখানো বরং ছাত্রদের আত্মস্থ
            করার সময় দেওয়া।" দিল্লির এই অভিজাত স্কুলগুলির মডেল অনুকরণ করা হয়েছে সর্বত্র, মূলত বেসরকারি ও ইংরেজি মাধ্যমের
            স্কুলগুলিতে এই মডেল রুপায়ন হয়েছে সবচেয়ে ব্যাপকহারে। উপরিউল্লিখিত পদ্ধতি রূপায়ণের কিছু পূর্বশর্ত রয়েছে যেমন,
            বাড়িতে 4G বা ব্রডব্যান্ড ইন্টারনেট সংযোগ থাকতে হবে, কম্পুটার বা ল্যাপটপ বা নিদেনপক্ষে স্মার্টফোনে থাকতে হবে,
            থাকতে হবে গৃহশিক্ষকের বেতন ও ইন্টারনেট বিল দেওয়ার মতো আর্থিক সামর্থ্য, এছাড়াও ঘরে যদি একাধিক পড়ুয়া থাকে
            তাহলে একাধিক স্মার্টফোনে বা কম্পিউটার থাকতে হবে কারণ ক্লাস চলবে একসাথে। মডেলটির উদাহরণ থেকে এটাই বোঝা যায় এই
            শিক্ষা পদ্ধতি কোন অর্থনৈতিক অবস্থানের শ্রেণীকে উদ্দেশ্য করে গ্রহণ করা হয়েছে। এছাড়াও কিছু স্কুলের শিক্ষকরা
            whatsapp -এর মাধ্যমে নোটস ছাত্রদের পাঠানোর ব্যবস্থা করেছেন,কিছু ক্ষেত্রে শিক্ষকরা নিজেদের উদ্যোগে
            whatsapp-এর মাধ্যমে ক্লাস নেওয়ার চেষ্টাও করেছেন কিন্তু সর্বোপরি এর কোনটিই আমাদের দেশের বিপুল সংখ্যক খেটে
            খাওয়া পরিবারের ছাত্রদের সঙ্গে যোগাযোগ করে উঠতে পারেনি। এতদিন যেসকল পরিবারের ছেলেপুলেরা কষ্ট করে নিজেদের
            পড়াশোনা চালিয়ে নিয়ে যাওয়ার চেষ্টা করেছে এই মহামারী ও অনলাইন শিক্ষাব্যবস্থা তাদের সেই চেষ্টার কফিনে শেষ পেরেক
            পুঁতে দিয়েছে। আমাদের দেশের শাসকশ্রেণী যেমনটি চেয়েছিলো ঠিক তেমনটি হয়েছে। নিম্নবিত্ত ও মধ্যবিত্ত পরিবারের
            পড়ুয়ারা পড়াশোনা ছেড়ে দিয়েছে এরকম উদাহরণ ভুরিভুরি রয়েছে বাজারে। গ্রামেরদিকের সরকারি স্কুলগুলোর অবস্থা আরো
            শোচনীয় একদিকে শিক্ষকের অভাব অন্যদিকে গ্রামে পর্যাপ্ত ইন্টারনেটের অভাব ইন্টারনেট ব্যবহারকারী অভিজ্ঞ লোকের
            অভাব সর্বোপরি গ্রাম ও শহরের মধ্যে এক অদ্ভুত বৈপরীত্য লক্ষ্য করা যেতে পারে অনলাইন শিক্ষা ব্যবস্থার
            সম্প্রসারণের ক্ষেত্রে।<br>
            সংখ্যাতত্ত্বের বিচারে অনলাইন শিক্ষার গ্রহণযোগ্যতা কতদূর সেটাও একটু দেখা যাক। ১৫ ই এপ্রিল, ২০২০ আন্তর্জাতিক
            সংস্থা UNESCO -র একটি রিপোর্ট অনুযায়ী সারা পৃথিবীর স্কুল পড়ুয়াদের ৯১ শতাংশ এই করোনা অতিমারীর জন্য বিরূপভাবে
            প্রভাবিত হয়েছেন। সংখ্যার দিক থেকে দেখতে গেলে সেটা দাঁড়ায় ১৯১টি দেশের ১৫৭ কোটি পড়ুয়া। ভারতের ক্ষেত্রে সেটা
            মোট ৩২ কোটি। এই রিপোর্ট অনুযায়ী স্কুল পড়ুয়াদের মধ্যে যারা নবম থেকে দ্বাদশ শ্রেণীতে, তারাই সবথেকে খারাপ
            অবস্থায় পড়েছে। ভারতের ৩২ কোটি পড়ুয়াদের মধ্যে এদের সংখ্যা প্রায় ১৩ কোটি। মনে রাখতে হবে এই পড়ুয়ারাই শিক্ষার
            পরবর্তী স্তরে যাওয়ার জন্য বিভিন্ন বোর্ড দ্বারা পরিচালিত রাজ্য বা জাতীয় স্তরের বোর্ড পরীক্ষায় বসতে চলেছিল বা
            বেশ কয়েকটি বিষয়ের পরীক্ষা দেওয়া সমাপ্ত করেছিল।<br>
            অনলাইন শিক্ষন পদ্ধতির গ্রহণযোগ্যতার ক্ষেত্রে আরো কিছু পরিসংখ্যান নির্দেশ করা যেতে পারে যা থেকে আমরা আরো
            সম্যক একটা ধারণা করতে পারি অনলাইন শিক্ষন পদ্ধতির সীমাবদ্ধতা কোথায়? <br>
            ১.মিশন অন্ত্যোদয়ের(২০১৭-১৮) রিপোর্ট অনুযায়ী ভারতের ৪৭% মানুষ দৈনিক ১২ ঘন্টা করে বিদ্যুৎ ব্যবহার করার সুযোগ
            পান।<br>
            ২. ভারতের যে নবীন প্রজন্ম কম্পিউটার ব্যবহার করে তার মধ্যে মাত্র ৮% নেট ব্যবহার করে।<br>
            ৩. ভারতের প্রায় ২৬% মানুষ স্মার্টফোন ব্যবহার করেন যেখানে ডেক্সটপ, ল্যাপটপ, ট্যাবলেট ব্যাবহারকারীর সংখ্যা
            মাত্র ১১% ।<br>
            ৪. জাতীয় নমুনা সমীক্ষার রিপোর্ট অনুযায়ী দেশের ২৬% মানুষ ইন্টারনেট ব্যবহার করে কিন্তু ভারতের মোট জনসংখ্যার
            ৬৬% গ্রামে বাস করেন, সেখানে ইন্টারনেট ব্যবহার করেন ৫.১৫% মানুষ।<br>
            ৫. অ্যানুয়াল স্ট্যাটাস অব এডুকেশন, ২০১৮ সালের সমীক্ষা অনুযায়ী সরকারি স্কুলের ছাত্রদের মধ্যে ২১.৩%
            বিদ্যালয়ে কম্পিউটার চালানোর সুযোগ পায়।<br>
            ৬. মানুষকে ডিজিটাল সাক্ষর করার জন্য ২০১৪ সালে National Digital literacy mission, Digital sakharata Abhiyan
            চালু হয়েছে কিন্তু ২০১৮ সালের অক্টোবর মাস পর্যন্ত মাত্র ২ কোটি লোককে ডিজিটালি সাক্ষর করা হয়েছে যা ভারতের
            মোট জনসংখ্যার মাত্র ১.৬৭% ।<br>
            ৭. ভারতে মেয়েদের মধ্যে মাত্র ৩৩ শতাংশের স্মার্টফোন আছে উল্টোদিকে ছেলেদের মধ্যে স্মার্টফোনে ব্যবহারকারীর
            সংখ্যা ৬৭ শতাংশ ফলে অনলাইন শিক্ষাব্যবস্থা একরকম লিঙ্গ বৈষম্যমূলক শিক্ষাব্যবস্থার জন্ম দিয়েছে। শহরে ছেলে ও
            মেয়ের মধ্যে স্মার্টফোনে ব্যবহারকারীর সংখ্যা যথাক্রমে ৭২ ও ২৮ শতাংশ এবং গ্রামে এই পরিসংখ্যানটি হল ৬২ ও ৩৮
            শতাংশ (Internet এন্ড Mobile Association -এর রিপোর্ট অনুযায়ী)।<br>
            এছাড়াও রয়েছে জাতপাত, মাতৃভাষাজনিত সমস্যা। ইংরেজি মাধ্যমের স্কুলগুলোর পড়ুয়ারা ছাড়া অন্যান্য রাজ্যের অন্যান্য
            আঞ্চলিক বোর্ডের ছাত্রদের মধ্যে তাদের মাতৃভাষায় লিখিত 'অনলাইন স্টাডি মেটেরিয়াল' বা পাঠ্যবস্তুর অভাব বিপুলভাবে
            পরিলক্ষিত হচ্ছে। আরো বলা যায় যাদের অভিভাবক দুজনেই কোন না কোনো পেশার সাথে যুক্ত তাদের ছেলেপুলেরা অনলাইন
            শিক্ষাব্যবস্থায় পড়াশোনা করার চেয়ে বেশি অনলাইন গেমস বা পর্ণ সাইট ঘুরে বেড়াচ্ছে এতে তাদের বৌদ্ধিক বিকাশ তো
            ঘটছেই না উল্টে বিকৃত যৌনতার প্রতি তাদের আকর্ষণ মারাত্মক রকমভাবে বেড়েছে যা একটি ছাত্রের পক্ষে সর্বোপরি সমাজের
            জন্য ভয়ানক রকমের ক্ষতিকর। কম বয়সে স্মার্টফোনে ও ইন্টারনেট ব্যবহার করার ফলে মানসিক বিকারগ্রস্ত ছাত্রছাত্রীর
            সংখ্যা এমনিতেই সমাজে বেড়ে চলেছে এবং এই মুহূর্তে অনলাইন শিক্ষাব্যবস্থা ইন্টারনেট এবং স্নার্টফোনে ব্যবহার করার
            ক্ষেত্রে সিলমোহর লাগিয়েছে। ভারতে আজকের দিনে দাঁড়িয়ে প্রতি ঘন্টায় একটি করে ছাত্রের আত্মহত্যার খবর শোনা
            যায়।<br>
            স্নাতকস্তরের অনলাইন শিক্ষার অবস্থাটাও খুব একটা আশাব্যঞ্জক নয়। অধিকাংশ পড়ুয়ারাই এই ব্যবস্থায় ক্লাস চলাকালীন
            অন্যান্য অনলাইন কর্মকান্ডের সাথে যুক্ত থাকেন এছাড়াও রয়েছে ক্লাস চলাকালীন ঝিমুনি, বাড়িতে থাকার দরুন বিভিন্ন
            সাংসারিক কাজের চাপ যা বিশেষত মেয়েদের শিক্ষাগ্রহণের ক্ষেত্রে প্রধান অন্তরায় হয়ে দাঁড়িয়েছে। অনলাইন পরীক্ষা
            পদ্ধতিতে কখনো কোনো বিষয়ের প্রতি কোনো ছাত্রের কতটা দখল সেই নিয়ে সামগ্রিক মূল্যায়ন সম্ভব নয় উল্টে সাবেকি
            পরীক্ষা পদ্ধতিতে ছাত্রদের পড়াশোনা করার জন্য যতটুকু অধ্যাবসায় লক্ষ্য করা যেত সেখানে অনলাইন পরীক্ষায় চুরি করার
            অবাধ স্বাধীনতা থাকার ফলে এবং চুরি আটকানোর জন্য যা যা ব্যবস্থা নেওয়া প্রয়োজন সেগুলো আমাদের দেশের অধিকাংশ
            কলেজের পক্ষে সম্ভব না থাকার কারণে প্রচুর পরিমান নম্বর অনেক কম পড়াশোনা করে পেয়ে যাওয়ার দরুন এই শিক্ষা
            ব্যবস্থা এক অদ্ভুত অশিক্ষিত, অর্ধশিক্ষিত ডিগ্রিধারী ছাত্রকূলের জন্ম দিচ্ছে যা আদপে আমাদের শাসকশ্রেণীর মিথ্যে
            প্রোপাগান্ডার ধারক হয়ে উঠছে। ভারতে শিক্ষান্তে চাকরির অপ্রতুলতার কারণ হিসেবে আমাদের দেশের শাসকশ্রেণী প্রচার
            করে যে "অদক্ষ ও অর্ধশিক্ষিত" হওয়ার কারণে তাদের চাকরি দেওয়া সম্ভব নয় অথচ সুকৌশলে তারাই এই বৈষম্যমূলক
            পরিস্থিতির জন্ম দিয়েছে। <br><br>
            <u style="font-size: 22px;color: crimson;">কার্যকারিতা</u><br>
            এবার আসা যাক অনলাইন ক্লাসের কার্যকারিতা নিয়ে, শিক্ষাদানের মাধ্যম হিসেবে অনলাইন শিক্ষা কতদূর গ্রহণযোগ্য।
            স্ট্যানফোর্ড বিশ্ববিদ্যালয় একটি সমীক্ষা করে সিদ্ধান্ত নেয় যে তারা অনলাইন পঠনকে নিয়মিত পাঠদানের মাধ্যম হিসেবে
            অন্তর্ভুক্ত করতে চায়না এর কারণ হলো—<br>
            ১. সাবেকি ক্লাসরুম শিক্ষন পদ্ধতির থেকে অনলাইন শিক্ষন পদ্ধতিতে দীর্ঘদিন অনুপস্থিত থাকা বা মাঝপথে পড়াশোনা ছেড়ে
            দেওয়া পড়ুয়ার হার ৯০ শতাংশ বেশি। <br>
            ২. অনলাইন শিক্ষন পদ্ধতিতে মাত্র ২৫-৩৫ শতাংশ খুব দক্ষ এগিয়ে থাকা পড়ুয়ারাই সাফল্য লাভ করে। উলটোদিকে প্রথমবারের
            জন্য যারা পাঠ নিচ্ছে বা অর্থনৈতিক ও সামাজিকভাবে পিছিয়ে পড়া শ্রেণীর পড়ুয়ারা কোনোভাবেই সাফল্য পায়না বরং সাবেকি
            পদ্ধতিতে শিক্ষকের মুখোমুখি উপস্থিত হতে পারলে অনেক দ্রুত শিখে নিতে পারে। <br>
            অনলাইন শিক্ষন পদ্ধতি বিকল্প শিক্ষন পদ্ধতি হতে পারে কি না তাই নিয়ে প্রায় সমস্ত উন্নত দেশের শিক্ষা বিজ্ঞানীরা
            নানা সমীক্ষা করেছেন। এই সমস্ত সমীক্ষার রিপোর্ট থেকে একটি ধারণা করা যেতে পারে বা বলা ভালো এই সমীক্ষাগুলোর
            রিপোর্ট স্পষ্টই দেখিয়েছে যে যারা কেবল অনলাইন শিক্ষন পদ্ধতিতে কোনো একটি বিষয় প্রথমবারের জন্য শিখতে চাইছে
            তাদের মধ্যে ৮০-৯০ শতাংশ পড়ুয়া হয় মাঝপথে পড়া ছেড়ে দিয়েছে বা পরীক্ষায় উত্তীর্ণই হতে পারেনি। যেহেতু এই অনলাইন
            ক্লাসগুলোতে নিজের ইচ্ছেমতোঅংশগ্রহণ করা যায়, তাই তারা অনেকগুলোতেই অংশগ্রহণ করেছে অনেকে টাকাও খরচ করেছে কিন্তু
            বিনিময়ে কিছুই পায়নি। সাবেকি ক্লাসরুম পদ্ধতিতে যারা কিছুটা হলেও শিখতে পারতো তারাও খুব একটা কিছুও জ্ঞান অর্জন
            করে ঊঠতে পারেনি। মার্কিন দেশের রাজধানীতে সরকার পরিচালিত কলেজগুলোতে অনলাইন পাঠক্রমের হাল কেমন তা জানার জন্য
            ২০০৪ সাল থেকে পাঁচ বছর ধরে দীর্ঘমেয়াদি এক সমীক্ষার কাজ শুরু হয়। ২০০৯ সালে সেই সমীক্ষার রিপোর্টে দেখা যায় -
            <br>
            ১. যেসব পড়ুয়ারা বেশি বেশি করে অনলাইন পাঠক্রমে নিজেদের অন্তর্ভুক্তিকরণ করেছেন তাদের পাঠক্রম শেষে ডিগ্রী অর্জন
            বা উচ্চস্তরে যাওয়ার সম্ভাবনা নিয়মিত পাঠক্রমে অংশগ্রহণকারী ছাত্রদের তুলনায় অনেক কম। <br>
            ২. ফাউন্ডেশন কোর্স অর্থাৎ ভিত্তিস্তরের পাঠক্রম বা বলা যায় স্কুল স্তরের ভাষা, ইতিহাস, ভূগোল, বিজ্ঞান,
            বীজগণিত, জ্যামিতি ইত্যাদি বিষয়ে অনলাইন শিক্ষন পদ্ধতিতে কিছুই শিখে উঠতে পারেনি পড়ুয়ারা। <br>
            ৩. এই সব পড়ুয়াদের প্রয়োজন অভিজ্ঞ শিক্ষকের সাহচর্যে শিক্ষা ও আত্মবিশ্বাস অর্জন, যার কোনো সুযোগ অনলাইন শিক্ষন
            পদ্ধতির নৈর্ব্যক্তিক এবং ক্রমাগত পরিবর্তনশীল নিরুত্তাপ পরিবেশ সৃষ্টি করতে পারেনা। <br>
            ৪. প্রতিটা শিক্ষাপ্রতিষ্ঠানে সর্বদা "Doubt Clearing" বা "Remedial Class"-এর প্রয়োজন হয় অপেক্ষাকৃত পিছিয়ে পড়া
            পড়ুয়াদের এগিয়ে নিয়ে আসা এবং তাদের সাথে শিক্ষকদের আত্মিক সম্পর্ক স্থাপনের জন্য। শিক্ষকরাও পড়ুয়াদের
            সীমাবদ্ধতাসম্পর্কে একটি ধারণা পেতে পারেন। অনলাইন শিক্ষন পদ্ধতিতে শিক্ষকরা বুঝেই উঠতে পারেননা ক্লাসে পড়ুয়ারা
            পড়া বুঝলো কী বুঝলোনা বা কারা বুঝলোনা। উল্টোদিকে পড়ুয়াদের মধ্যেও কোনোরকম বন্ধুত্বের সম্পর্ক গড়ে উঠছেনা যেহেতু
            তারা নিজেদের বাড়িতে বসে শিক্ষন পদ্ধতিতে অংশগ্রহণ করছে। এক পড়ুয়া একই ক্লাসের আরেক পড়ুয়াকে চিনতেই পারবেনা
            জানতেই পারেনা। এই হেন্ ব্যবস্থায় কোনো বিষয়ে পড়ুয়াদের যৌথভাবে অংশগ্রহণের কথা বলা হলেও তার সার্বিক উদ্দেশ্য
            সাধন হয়না। চীন, জাপান, ইউরোপের কোনো দেশেই অনলাইন শিক্ষন পদ্ধতি আশাব্যঞ্জক সাফল্য লাভ করতে পারেনি। অনলাইন
            শিখন মাধ্যম উচ্চশিক্ষায় জনপ্রিয়তা পেলেও সাধারণ ছাত্রছাত্রীর কাছে গ্রহণযোগ্য নয়। শিক্ষাবিজ্ঞানের ভাষায় অনলাইন
            শিক্ষন পদ্ধতিকে মূলধারার শিক্ষা পদ্ধতির "Supplementary Support" হিসেবে গণ্য করা যেতে পারে।<br>
            ৫. শিক্ষা শুধুমাত্র পুঁথিগত পরিসরে সীমাবদ্ধ থাকলে সে শিক্ষার দ্বারা ব্যক্তিমানুষ ও সমাজের পরিপূর্ণ বিকাশ বা
            উন্নতিসাধন সম্ভব নয়। জীবনে চলার পথে পরিবেশের বিভিন্নতার পর্যবেক্ষণ, পারিপার্শ্বিক অবস্থার বিশ্লেষণ, বিভিন্ন
            ব্যক্তিমানুষ ও সহনাগরিকদের সংস্পর্শ ও তাদের সাথে অভিজ্ঞতার আদানপ্রদান ও একে অপরের অভিজ্ঞতার মুল্যায়ন শিক্ষার
            পরিসরকে বিস্তৃত করে বৌদ্ধিক ও মানসিক বিকাশের ক্ষেত্রে বিশেষ ভুমিকা পালন করে। এই শিক্ষা শিক্ষক ও সহপাঠিদের
            সান্নিধ্যে ও তাদের সাথে সরাসরি সংস্পশের মাধ্যমে গড়ে ওঠা সম্ভব। এই শিক্ষা সাবেকি স্কুল-কলেজ-বিশ্ববিদ্যালয়
            শিক্ষাব্যবস্থার মাধ্য্যমেই সম্ভব, অনলাইন শিক্ষার মাধ্যমে নয়।<br>
            ৬. অনলাইন শিক্ষাব্যবস্থার অনেকগুলি ভয়ানক দিকের মধ্যে অন্যতম হল, এই শিক্ষাব্যবস্থা সবাইকে সমাজবিচ্ছিন্ন ও
            আত্মকেন্দ্রিক করে তুলবে। সব রকমের যৌথ পরিসর নষ্ট হবে। সামাজিক পরিসর বলে আর কিছুই থাকবে না। পুঁজিবাদী
            দক্ষিনপন্থী রাস্ট্রব্যবস্থা এটাই চায়। এই ব্যবস্থা চায় প্রতিটি মানুষকে এক একটি বিচ্ছিন্ন দ্বীপে পরিনত করতে
            যাতে তাদের শোষনের পথ সম্পূর্ণ প্রশস্ত হয়, যাতে কেউ মাথা তুলে দাঁড়াতে না পারে, যাতে কোনো প্রতিবাদ প্রতিরোধ
            আন্দোলন না হয়, যাতে সবাই পরম (absolute) দাসত্ব মেনে নিয়ে ঘাড় গুঁজে কাজ করে যায় ও মাথা গুঁজে শুধুমাত্র আজ্ঞা
            বহন করে যায় প্রোগ্রাম চালিত রোবটের মত। যাতে তারা ভুলে যায় যে তারা মানুষ, মেশিন নয়। একে অপরকে না চিনলে,
            বুঝলে, যৌথ পরিসর না গড়ে উঠলে সমাজব্যবস্থাটাই ধ্বংস হয়ে যাবে। প্রতিটি মানুষ হবে অসহায় ও অবসাদগ্রস্ত। মানুষ
            হিসেবে নিজের অধিকারটুকু বুঝে নেওয়ার ক্ষমতাটুকুও তার থাকবে না। কোনভাবেই গনচেতনার উন্মেশ ঘটবে না। পুঁজিবাদী
            ব্যবস্থা এটাই চায়। অনলাইন ব্যবস্থা তাদের অশুভ উদ্দেশ্য সাধনের একটি ফন্দিমাত্র। <br><br>

            <u style="font-size: 22px;color: crimson;">কার স্বার্থে </u><br>
            ২০২০ সালের নয়া শিক্ষানীতিতে সবচেয়ে বেশি গুরুত্ব আরোপ করা হয়েছিল অনলাইন শিক্ষন পদ্ধতিকে। বলা হয়েছে ভারতে
            বিশ্বমানের শিক্ষা চালু করার ক্ষেত্রে অন্যতম প্রধান উদ্যোগ হল অনলাইন শিক্ষন পদ্ধতিকে সমাজের সর্বস্তরে রূপায়িত
            করা। কোভিড-১৯-এর দরুন লকডাউন সরকারের সেই উদ্যোগের ষোলোকলা পূর্ণ করেছে। ব্যাপকহারে গোটা দেশের সমস্ত স্তরের
            শিক্ষাক্ষেত্রে অনলাইন শিক্ষন পদ্ধতি বিপুলভাবে রুপায়িত হয়েছে। কিন্তু প্রশ্নটা হল উপরে আলোচনায় আসা এতরকম
            প্রতিকূলতা থাকা সত্ত্বেও কেন অনলাইন শিক্ষন পদ্ধতিকে একমাত্র শিক্ষাদানের মাধ্যম হিসেবে উঠে এলো বা বলা ভালো
            উঠিয়ে আনা হল। এই প্রশ্নের উত্তর পেতে আমাদের কিছুটা অতীতের দিকে নজর দিতে হবে। আসলে ভারতের মতো দেশে অনলাইন
            শিক্ষন পদ্ধতি চালু করার পরিকল্পনা বহু পুরোনো। GATT চুক্তি অনুযায়ী নয়া উদারনৈতিক বিশ্বায়নের ফলাফল স্বরূপ
            আমাদের দেশের শিক্ষার বাজার বিশ্বের কাছে উন্মুক্ত করে দিতে হবে অর্থাৎ বিদেশী বেসরকারি ব্যবসায়িক প্রতিষ্ঠান বা
            দেশীয় মুৎসুদ্দি বুর্জোয়ারা যাতে যথেচ্ছভাবে বিনিয়োগ করতে পারে এবং দিনের পর দিন সমস্ত রকমের নিয়মকানুন শিথিল
            করা হচ্ছে যাতে তাদের কোনোরূপ অসুবিধের মুখে না পড়তে হয়। এই নিয়মকানুন শিথিলীকরণের উদাহরণ হিসেবে আমরা আজকে
            অনলাইন শিক্ষন পদ্ধতির ব্যাপক প্রচার বা নয়া শিক্ষানীতির প্রস্তাবনা গুলিকে উপস্থাপিত করতে পারি। আমাদের দেশের
            শাসক শ্রেণীর উদ্যোগেই এই ঘটনার পুনরাবৃত্তি ঘটে চলেছে। এক সরকার আসে আরেক সরকার যায় কিন্তু শাসক শ্রেণীর
            উদ্দেশ্য নিরবিচ্ছিন্নভাবে চরিতার্থ হতে থাকে। ২০০০ সালে ভারতের শিল্প মহলের পক্ষ থেকে শিক্ষা সংস্কারের
            উদ্দেশ্যে একটি রিপোর্ট পেশ করা হয় যা বিড়লা-আম্বানি রিপোর্ট নাম পরিচিত। এতে শিক্ষায় প্রযুক্তির প্রয়োগ এবং
            পুঁজি বিনিয়োগের কথা বলা হয়েছে। IBM, Microsoft, Google, AMAZON এবং ইদানিংকালে Byju-র মতো সংস্থাকে
            শিক্ষাক্ষেত্রে প্রবেশের অবাধ সুযোগ দিতে হবে এবং এদের দ্বারা তৈরী উন্নত প্রযুক্তি ব্যবহার করতে গেলে তার মাশুল
            জনগণের ঘাড় ভেঙে নেওয়া হবে। ২০১৭ সালে NITI AYOG তিন বছরের একটি অ্যাকশন প্ল্যান তৈরী করে যাতে বলা হয়
            শিক্ষাক্ষেত্রে Enrollment-এর পরিমান বাড়াতে হলে অনলাইন শিক্ষন পদ্ধতিকে সর্বাধিক গুরুত্ব আরোপ করতে হবে। ২০১৭
            সালে সরকারের দ্বারা গৃহীত এই সিদ্ধান্তে উল্লসিত হয়ে KPMG এবং Google একটি রিপোর্ট প্রকাশ করে যাতে বলা হয়েছে
            আগামী ৫ বছরে অনলাইন শিক্ষার বাজার ৮ গুন বৃদ্ধি পাবে। ২০১৭ সালের নভেম্বর মাসে কেন্দ্রীয় মানবসম্পদ উন্নয়ন
            মন্ত্রক SWAYAM (Study Webs of Active-Learning for Young Aspiring Minds) নামে একটি অনলাইন প্লাটফর্ম তৈরী করে
            যেখানে অনলাইন পদ্ধতিতে পড়াশোনা ও পরীক্ষা দেওয়া যাবে এছাড়াও বিভিন্ন রকমের সার্টিফিকেশন ব্যবস্থা চালু করা
            হয়েছে। পরীক্ষা নেওয়ার জন্য তৈরী হয় National Testing Agency. কেন্দ্রীয় স্বরাষ্ট্র মন্ত্রী অমিত শাহ হস্তক্ষেপ
            করে সিদ্ধান্ত নেন যে দেশের সমস্ত বিদ্যালয়ের চূড়ান্ত পর্যায়ের পরীক্ষা শিক্ষার্থীরা অনলাইন পদ্ধতিতে দিতে
            থাকবে। এরপরেই গুগল এবং রিলায়েন্স ইন্ডাস্ট্রি শিক্ষাক্ষেত্রে বড় অংকের পুঁজি বিনিয়োগের সিদ্ধান্ত নেয়। এরপরই
            মিডিয়াতে বহুলভাবে প্রচারিত হয় ভারতে অনলাইন শিক্ষার বাজারের পরিমান দাঁড়াবে ১৫ বিলিয়ন ডলার। এই সমস্ত আলোচনা
            থেকে এটাই ধারণা করা যেতে পারে যে শিক্ষার উন্নতির চাহিদা নয় বরং নয়া উদারনৈতিক অর্থনীতির দরুন সৃষ্ট সংকট থেকে
            পরিত্রান পেতে আমাদের মতো তৃতীয় বিশ্বের দেশের শিক্ষার বৃহৎ বাজার বিদেশী পুঁজিপতিদের জন্য উন্মোচিত করা হচ্ছে,
            যাতে তারা তারা ব্যবসাটি ভালভাবে করতে পারে। কেউ কেউ বলছেন যে অনলাইন শিক্ষা এক আপৎকালীন ব্যবস্থা তাই এটা নিয়ে
            বিরোধিতা করা অপ্রয়োজনীয়। কিন্তু আমাদের সাম্প্রতিক অভিজ্ঞতা হল করোনা জনিত লকডাউনকে কাজে লাগিয়ে সরকার তার
            জনবিরোধী অ্যাজেন্ডাগুলিকে রূপায়ণের চেষ্টা করছে। শ্রম আইন সংশোধন বা পাইকারি হারে রাষ্ট্রীয় সম্পদগুলিকে
            কর্পোরেট হাঙরদের হাতে তুলে দেওয়ার কাজ ইতিমধ্যেই শুরু হয়ে গেছে। অনলাইন শিক্ষা যে বড়ো মাত্রায় সরকার আগামী
            দিনে প্রতিষ্ঠা করতে চাইছে তার প্রমাণ মেলে ইউজিসি চেয়ারম্যানের কথায় ,” we are seeing at this time of
            covid–19 and even later when all of this over, to give a push to online education. It is important for
            improvement in the gross enrolment ratio”। অনলাইন শিক্ষার মাধ্যমে Gross Enrollment Ratio বাড়িয়ে শিক্ষায়
            বিশাল সংখ্যক পড়ুয়ার অন্তর্ভুক্তিকরণের মাধ্যমে হয়তো দেশে নিরক্ষরের পরিসংখ্যান কমানো যেতে পারে কিন্তু এতে আদেও
            বাস্তবের শোচনীয় অবস্থার কোনো পরিবর্তন ঘটবেনা। এই ব্যবস্থায় শিক্ষা মান কোন স্তরের হবে সেটা নিয়েও প্রশ্ন থেকে
            যায়। উল্টে অনলাইন শিক্ষা বৈষম্যের এক নয়া হাতিটার হয়ে দাঁড়িয়েছে। সম্প্রতি নির্মলা সীতারামন যে আর্থিক প্যাকেজ
            ঘোষণা করেছেন তার মধ্যে রয়েছে অনলাইন শিক্ষাকে জোরদার করার জন্য `one class one channel ` তৈরির প্রস্তাব।
            অর্থাৎ কেন্দ্রীয় তত্ত্বাবধানে প্রত্যেক চ্যানলের জন্য একটা সিলেবাস তৈরি হবে যা ডিজিটাল প্রযুক্তির সাহায্যে
            স্যাটেলাইট চ্যানেলের মাধ্যমে ঘরে ঘরে পৌঁছে যাবে। এই ভাবনা শিক্ষাকে সংবিধানের যুগ্ম তালিকার অন্তর্ভুক্ত করার
            যুক্তিকে শুধু আঘাতই করছে না, তা সংঘ পরিবারের `এক দেশ,এক শিক্ষা `পরিকল্পনার অনুসারী। নিম্নবিত্ত সম্প্রদায়ের
            মানুষ আরো বেশি করে শিক্ষার আঙিনা থেকে হারিয়ে যাচ্ছে। এতে আমাদের দেশের শাসক শ্রেণীর লাভ বেশি তাদের পক্ষে
            সস্তায় শ্রমিক জোগাড় করা আরো সহজতর হয়ে উঠেছে। সোজা কথায় বলা যায় রাষ্ট্র শিক্ষায় নিজের দায় অস্বীকার করছে এবং
            আরো বেশি করে বাইরের পুঁজি বিনিয়োগের রাস্তা খুলে দিচ্ছে বিভিন্ন রকমের অপারগতার উদাহরণ দেখিয়ে, ইচ্ছে করে
            সরকারি স্কুল কলেজের পরিকাঠামো নিম্নমানের বজায় রেখে পর্যাপ্ত শিক্ষকের বন্দোবস্ত না করে সরকারি পরিকাঠামোকে
            শিকেয় তুলে রেখেছে। সাধারণ মানুষের কাছে সরকারি ব্যবস্থা আজকে বিতৃষ্ণার জন্ম দিচ্ছে যাতে তারা আরো তাড়াতাড়ি
            বেসরকারি ব্যবস্থার প্রতি অনুরক্ত হয় ওঠে। শিক্ষা আজ পণ্যে রূপান্তরিত হয়েছে, শিক্ষায় ব্যাপক বেসরকারিকরণ
            ধারাবাহিক পদ্ধতিতে শিক্ষায় বরাদ্দ হ্রাস আজ সৃষ্টি করেছে ধনী ও দরিদ্রের জন্য দুধরণের শিক্ষা পদ্ধতির কুৎসিত
            সহাবস্থান। অনলাইন শিক্ষাব্যবস্থা গরিবের শিক্ষার অধিকার লঙ্ঘন করেছে অর্থাৎ আমাদের দেশের অন্যতম মৌলিক অধিকার
            লঙ্ঘন করেছে। অবিলম্বে দাবী তোলা উচিৎ সংবিধানলঙ্ঘনকারী অনলাইন শিক্ষন পদ্ধতি বাতিল করতে হবে এবং সমস্ত স্কুল
            কলেজ খুলে দিতে হবে।<br>
            আমাদের ছাত্র সমাজে কিছু বিতর্কের উপস্থাপন হয়েছে এই অনলাইন শিক্ষন পদ্ধতি ও সর্বোপরি নয়া শিক্ষানীতি ২০২০-কে
            কেন্দ্র করে। বিতর্কটি এইরূপ আজকের দিনে কি চাই? "সবার জন্য মধ্যমানের শিক্ষা" নাকি "উন্নতমানের শিক্ষা
            গুটিকয়েকের জন্য" অর্থাৎ কোনটা বেশি প্রয়োজন আজকের দিনে "Qualitative Change or Quantitative Change in
            Government Sponsored Education Sector of India". বিতর্কটি আরো একটু পরিষ্কার করে বলা যেতে পারে আমাদের দেশের
            সরকারি পরিকাঠামোয় শিক্ষার মান খুবই নিম্ন বেসরকারি ক্ষেত্রে ছবিটা কিছু ক্ষেত্রে একটু হলেও আলাদা অর্থাৎ "ফেলো
            কড়ি মাখো তেল" গোছের । সরকারি পরিকাঠামোর ত্রুটির দায় যতটা না বেশি সরকারি ব্যবস্থায় অংশগ্রহণকারী শিক্ষক বা
            চাকুরীজীবি তাদের থেকে অনেক বেশি সরকারি নীতি বা সেই শাসক শ্রেণী যারা এই নীতি তৈরী করে বা যারা চায় সরকারি
            পরিকাঠামোকে নিম্নমানের করে রেখে দিনে দিনে যেভাবে তারা আমাদের দেশের ৭০% জনগণকে তিলে তিলে মেরে ফেলার পরিকল্পনা
            করেছে। তাই এই প্রশ্নের উত্থাপন আজকের দিনে এই অবস্থা থেকে উত্তরণের জন্য এই সরকারি পরিকাঠামো টিকিয়ে রাখতে গেলে
            আমরা কি এই ব্যবস্থায় খুব উন্নতমানের পরিষেবার কথা আশা করতে পারি নাকি আমরা উন্নতমানের সুযোগ সুবিধা অর্থাৎ
            বেসরকারি শিক্ষাপ্রতিষ্ঠানের দেখানো পদ্ধতিতে উন্নতমানের সুযোগসুবিধার আশায় সরকারি শিক্ষা প্রতিষ্ঠানে অংশগ্রহণ
            করা থেকে নিজেদের বিরত রাখবো। আজ সরকারি প্রতিষ্ঠানগুলো এখনো টিকে আছে কিন্তু আমাদের দেশের মধ্যবিত্ত শ্রেণীর
            অংশগ্রহণের জন্য কিন্তু আপাত মধ্যবিত্ত শ্রেণীর এই বেসরকারি প্রতিষ্ঠানের প্রতি আনুগত্য অত্যন্ত উদ্বেগজনক কারণ
            মধ্যবিত্তের সংখ্যা আমাদের দেশে নেহাত কম নয়, ফলে তারা যদি সরকারি প্রতিষ্ঠান থেকে মুখ ফিরিয়ে নেয় তাহলে আরো
            দুর্দশাজনক পরিস্থিতির সৃষ্টি হবে। একবার যদি তারা দেশের সমস্ত মধ্যবিত্ত শ্রেণীকে সরকারি স্কুল কলেজের বাইরে
            এনে ফেলতে পারে তখন কিন্তু তারা সরকারি পরিকাঠামো বলে আর কিছু রাখবেনা উল্টে বেসরকারি শিক্ষা প্রতিষ্ঠানগুলো
            এখনো যে মধ্যবিত্তের নাগালের মধ্যে রয়েছে তাও আর থাকবেনা। মধ্যবিত্তের একূল ওকূল দুকূলেই সর্বনাশ। তাই
            মধ্যবিত্তের আজ আশু করণীয় কি? এ প্রশ্নের উত্তর পাওয়ার জন্য আমরা অপেক্ষায় রইলাম। <br><br>

            <u>তথ্যসূত্র:</u> <br>
            ১. অনীক, জুন, ২০২০<br>
            ২. নয়া শিক্ষা নীতি, ২০২০, সুমন কল্যাণ মৌলিক <br>
            ৩. <a href="https://www.thehindu.com/opinion/open-page/recrafting-indian-education/article26481759.ece">The Hindu - Recrafting Indian Education</a><br>
            ৪. <a href="https://www.thestatesman.com/opinion/digital-divide-indias-education-1502899472.html">The Statesman - Digital Divide India's Education</a> 
            <br>
            ৫.
            <a href="https://ccrc.tc.columbia.edu/press-releases/online-students-drop-outmore-often-than-classroom-counterparts.html">Press-releases - online-students-drop-out</a><br>
            ৬. <a href="https://www.mitpressjournals.org/doi/abs/10.1162/edfp_a_00218">mitpressjournals</a><br>




        </p>
    </div>
</body> 
</html>