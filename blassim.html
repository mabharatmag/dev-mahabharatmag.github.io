<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>gram</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">
<body>
    <font3>পরিত্যক্ত গ্রামটি  </font3><br>
    <font4>হাসান ব্লাসিম  </font4> <br>
    <font5>অনুবাদ: সত্যজিৎ ফকির </font5>
    <!-- AddToAny BEGIN -->
<div class="a2a_kit a2a_kit_size_32 a2a_default_style" style="padding: 15px;">
    <a class="a2a_dd" href="https://www.addtoany.com/share"></a>
    <a class="a2a_button_facebook"></a>
    <a class="a2a_button_email"></a>
    <a class="a2a_button_whatsapp"></a>
    <a class="a2a_button_telegram"></a>
    <a class="a2a_button_facebook_messenger"></a>
    </div>
    <script>
    var a2a_config = a2a_config || {};
    a2a_config.onclick = 1;
    </script>
    <script async src="https://static.addtoany.com/menu/page.js"></script>
    <!-- AddToAny END -->
    <p>১ <br><br>
        “এখানে অপেক্ষা করো। আমরা তোমার সাথে পরে যোগাযোগ করবো। এই গ্রামের সীমানার বাইরে যেও না।” <br><br>
        গ্রামটি পরিত্যক্ত বলেই মনে হচ্ছে। যদিওবা এখনো এদিক ওদিকে কিছু ছাগল চরে বেড়াচ্ছে। আমি জানতাম না কতদিন আমাকে এখানে অপেক্ষা করতে হবে। সময় কাটাবার জন্য আমি পরিত্যক্ত বাড়িগুলিতে উদ্দেশ্যহীনভাবে ঘুরে বেড়াতাম। আমার ক্লান্ত লাগত কিন্তু আমি নিশ্চিত ছিলাম না আমার নতুন জীবনে ঘুমের কোন জায়গা আছে কিনা। একটি বাড়ির ছাদে উঠে আমি দেখতাম সমগ্র এলাকাটিকে। পাশাপাশি শহরগুলি থেকে যুদ্ধের ধোঁয়া উঠছে। দুটো মিলিটারি হেলিকপ্টার দিগন্ত রেখা বরাবর পাক খাচ্ছে। গ্রামটির চারিদিকে তুলোর ক্ষেত। আগে আমার তুলোর ফুল দেখার সুযোগ হয়নি। আমার ঠিক মনে নেই, হয়তোবা আমি কোন তথ্যচিত্রে বা ফিল্মে তুলোর ফুল দেখে থাকতে পারি। আমার জীবন কেটেছে বেকারিতে কাজ করে তারপর ট্যাক্সি ড্রাইভার হয়ে এবং শেষে একটি জেলের রক্ষ্মী হয়ে। প্রতিরোধ শুরু হলে আমি যোগ দি। আমার শেষ নিঃশ্বাস পর্যন্ত লড়েছিলাম। ফুলগুলো তুষারকনার মত মনে হচ্ছে কিন্তু তাদেরকে নকল হতে হবে নাহলে সূর্যের হিংস্র রশ্মি তাদেরকে গলিয়ে দেবে। <br><br>
        আমি দেখলাম অন্য একটি বাড়ির ছাদে একটি মেয়ে বসে আছে। সে নিশ্চিত ভাবে আমাকে দেখতে পাচ্ছে না। একটি ছোট কাঠের বেঞ্চে বসে সবুজ একটি চিরুনি দিয়ে সে তার চুল আঁচড়াচ্ছে। তার চামড়া রোদে পোড়া। নিচের উঠোন থেকে একজন মহিলা তার উদ্দেশ্যে বললেন- “রোদে থাকো। যেখানে আছো সেখান থেকে নড়বে না।” <br><br>
        মেয়েটি একটি দীর্ঘশ্বাস ফেলে হাত দিয়ে তার মুখ ঢাকল। মহিলার চোখগুলো ফোলা ফোলা। তাকে দেখে মনে হচ্ছিল তার ঘুমের খুব প্রয়োজন। মহিলাটির বয়স মধ্য ত্রিশ, একজন গ্রাম্য মহিলা, বেশ শক্তপোক্ত কিন্তু তার উজ্জ্বলতা অস্তগামী। আমি লাফ দিয়ে তাকে ঘরের ভেতর পর্যন্ত অনুসরণ করলাম এবং তার বিপরীতে ভেড়ার উল দিয়ে ঢাকা চেয়ারটাতে বসলাম। তিনি টিভিতে খবর দেখছিলেন। শাসকের সৈন্য এবং প্রতিবাদীদের মধ্যে এখনো ভয়ঙ্কর যুদ্ধ চলছে। চারিদিকে শুধু খুন ধর্ষণ ও লুটপাট। লোকেরা ঘর ছেড়ে পালিয়ে যাচ্ছিল। কিছুজন তো মৃত মানুষের নাড়িভুঁড়িও খাচ্ছিল। <br><br>
        আমি ভেবে পাচ্ছিলাম না কেন এই মহিলা এবং মেয়েটি এখনো গ্রাম ছেড়ে যায়নি। কি এমন আছে যা তাদেরকে এখান থেকে পালানো থেকে বিরত রেখেছে। বেশিরভাগ লোক ই পালিয়ে গিয়ে পাশাপাশি দেশগুলোতে আশ্রয় নিয়েছে । কুকুরগুলো জোরে চেঁচাচ্ছিল, যেন তাদেরকে ভুতে ধরেছে। আমি বাইরে বেরিয়ে দেখলাম প্রায় কুড়িটি কুকুর ঘরের বাইরে বাঁধা আছে। মহিলা উঠোনে ফিরে গিয়ে মেয়েটিকে আবার হাত দিয়ে বললেন, "স্বসান, নিচে নেমে এসো। রান্নাঘরে ভাত ও ঝোল রাখা আছে।” প্যারাপেট থেকে স্বসান মহিলাটিকে বাড়ি ছেড়ে বেরোতে দেখল। তার হাতে একটি দড়ি। আমি পিছু নিলাম। শাসক সৈন্যদের আর্টিলারি পাশের শহরগুলিকে গুঁড়িয়ে দিচ্ছিল। সেই শব্দ আমরা শুনতে পাচ্ছিলাম। মহিলাটি একটি পরিত্যক্ত বাড়ির খোঁয়াড়ে গেলেন। সেখানে একমাত্র পশু ছিল একটি সন্ত্রস্ত কুকুর যা উন্মাদের মত সেই খোঁয়াড়ের চারিদিকে ঘুরে বেড়াচ্ছিল, যেন সে ভূত দেখেছে। মহিলাটি তার পকেট থেকে একটি ঠান্ডা মুরগির ঠ্যাং বের করে কুকুরটির সামনে ছুঁড়ে দিলেন। কুকুরটি গিলে ফেলল সেটি। মহিলাটি কুকুরটির মাথায় আলতো করে চাপড়াতে চাপড়াতে তার গলায় দড়িটি বেঁধে দিয়ে সেটাকে খোঁয়াড়ের বাইরে নিয়ে গেলেন। <br><br>
        আমি মেয়েটির কাছে ফিরে এলাম। সে তার মাথাটিকে ঠান্ডা করার জন্য উঠোনের জলধারায় ধুচ্ছিল। তারপর সে একটি আপেল গাছের ছায়ায় বসে পড়ে কাঁদতে লাগল। মহিলাটি কুকুরটিকে অন্যান্য কুকুরগুলি সাথে বেঁধে দিয়ে সেই নিস্তব্ধ গ্রামের চারপাশটি দেখলেন। আমি আপেল গাছের একটি ডালে বসে ভাবছিলাম আমার লোকেরা ফিরে এসে আমাকে অন্য পারে নিয়ে যাবে। ভাবলাম, তাদের হয়তো খুব দেরি হবে না। আমি দেখছিলাম পাখিগুলোকে, আপেল গুলোকে, আর মেয়েটির ভেজা চুল কে- এগুলোই আমার চৌত্রিশ বছরের জীবনের টুকরো টুকরো অংশ। <br><br>
        মহিলাটি ফিরে এসেছে স্বসানকে কিছু খেতে বললেন। মেয়েটি চিৎকার করে উঠলো আর পাখিগুলো ভয় পেয়ে উড়ে গেল। কাঁদতে কাঁদতে ও নিজের গালে সপাটে থাপ্পড় মারতে মারতে বলল- সে খাবেনা, সে সানস্ট্রোকে না মরে বরং না খেয়ে মরতে চায়। সে আরো বলে উঠলো,"তুমি একজন উন্মাদ অত্যাচারী মা! আমি মরতে চাই, চাই এসব থেকে মুক্তি পেতে।" <br><br>
        মহিলাটি স্বসানের কাছে গিয়ে তার বাহুটি জোর করে ধরলেন কিন্তু পরমুহুর্তেই কান্নায় ভেঙে পড়ে গাছে হেলান দিয়ে মেয়েটির পাশে বসে পড়লেন। স্বসান তার মাথা মায়ের কোলে গুঁজে দিয়ে ফোঁপাতে লাগলো। তাকে দেখে মনে হচ্ছিল তার বয়স পনেরোর কাছাকাছি। সে তন্বী ও সুশ্রী। তার চোখে দৃষ্টি অদ্ভুত, যেন অজানা কিছুতে সে তক্ষুনি অবগাহন করবে। কি ঘটছে আমি কিছুই বুঝতে পারছিলাম না। <br><br>
        একটি সেলফোন বেজে উঠলো। মহিলাটি ফোনের ওপারে লোকটির কাছে কাতর আবেদন করছিলেন তার স্বামীকে খোঁজার জন্য। আমি চাইছিলাম ফোনের ওপারের লোকটির কাছে পৌঁছাতে। জানতে চাইছিলাম লোকটি কে? যেখানে খুশি ঘুরে বেড়ানো আমার কাছে খুবই সহজ, কিন্তু তারা বলে গেছে গ্রামের সীমানার বাইরে না যেতে। আমি নিয়ম ভাঙতে পারি না। <br><br>
        একঘেয়ে ভাবে দিনগুলি, সপ্তাহগুলি কেটে গেল। স্বসান ও তার মা ছাড়া আমাকে সচল রাখার মত কিছুই ছিল না। স্বসানের মা তাকে ছাদের উপরে রোদে বসে থাকার জন্য জোর করত আর প্রায়ই ফোন করতো তার স্বামীকে খুঁজে পাওয়ার জন্য। শাসক সৈন্যরা যেকোনো সময়ে এই গ্রামটিকে লন্ডভন্ড করে ফেলতে পারে, কিন্তু যুদ্ধ বা সাধারণ জীবন কিছুই আর আমাকে ভয় দেখাতে পারত না। আমি মুক্ত, আমার আর একটি মাত্র পদক্ষেপ এগোনোর বাকি আছে।<br><br>
        ২  <br><br>
        শেষ পর্যন্ত আমি ভাবলাম আমি বুঝতে পেরেছি স্বসান ও তার মায়ের মধ্যে কি ঘটছে। মহিলাটি এই গ্রামে থেকে গিয়েছেন তার স্বামীর জন্য। তার স্বামী এই গ্রাম ছেড়ে সব লোক পালিয়ে যাওয়ার আগে তাকে ফোন করে অপেক্ষা করতে বলেছিল। সে বলেছিল পালিয়ে আসবে। সে পাশের একটি শহরে প্রতিরোধী সৈন্যদের সাথে যুদ্ধ করছিল, তারপর তার আর কোন হদিশ পাওয়া যায়নি। সে ফোনেরও উত্তর দেয়নি। স্বসানের মা স্বামীকে ছেড়ে একা একা অন্য শহরে যেতে ভীষণ ভয় পেয়েছিলেন। তার সাদামাটা গ্রাম্য জীবন চূর্ণ চূর্ণ হয়ে গিয়েছিল। একটি সাদাসিধে জীবনইতো তিনি এই গ্রামে কাটিয়েছেন। এখন তার জীবন দুঃস্বপ্নে ভরা। তিনি শুনেছেন শাসক সৈন্যরা ভয়ানক অত্যাচার চালাচ্ছে। লোকেরা তাদেরকে অশরীরী বলে। লোকেরা আরো বলে যে তারা নৃশংস ভাবে মহিলাদেরকে ধর্ষণ করছে, তারা নাকি ফর্সা মেয়েদের বেশি পছন্দ করে। তাই স্বসানের রংটি যাতে রোদে পুড়ে যায় তার ব্যবস্থাই তিনি করেছিলেন। তিনি তার মেয়েকে ঘন্টার পর ঘন্টা রোদে বসিয়ে রেখেছিলেন। তিনি ভেবেছিলেন তারা হয়তো তার মেয়েকে ছেড়ে দেবে যদি রং পোড়া রুটির মত হয়। মহিলা আরো অনেক সতর্কতা অবলম্বন করেছিলেন। তার একটি পিস্তল ছিল। তিনি গ্রামের সমস্ত কুকুরকে জোর করে তার ঘরের সামনে এই আশায় বেঁধে রেখে ছিলেন যে তারা কেউ যদি কাছাকাছি আসতে চায় তাদেরকে ভয় দেখিয়ে ভাগিয়ে দেবে। স্বসান তার মায়ের মতই আতঙ্কিত ছিল। একাধিকবার সে পালিয়ে যাওয়ার কথা ভেবেছে, কিন্তু বুঝতে পারেনি কোথায় যাবে। <br><br>
        একদিন রাতে আমি পুরনো কাঠের বেঞ্চটিতে শুয়েছিলাম। মহিলাটি পাশেই কার্পেটে বসে স্বসানের চুলে বিলি কাটতে কাটতে টিভিতে খবর দেখছিলেন। তিনি তার মেয়ের মুখে ঠান্ডা সেঁক দিচ্ছিলেন এবং মেয়েটিকে প্রচুর জল খেতে বলছিলেন। মেয়েটির অবস্থা ভালো ছিল না। ইলেকট্রিক চলে গেল, মহিলা লণ্ঠন জ্বালালেন তারপর উঠোনে চলে গেলেন ফোন করার জন্য। টিভি স্ট্যান্ডের ওপর থেকে স্বসান একটা মোটা বই নামালো। সেই ঘরে মাত্র দুটি বই ছিল- একটি কোরান আর অপরটি ধ্রুপদী ছোটগল্পের বই। স্বসানের বয়স যখন দশ বছর ছিল তার বাবা তাকে এই গল্প বইটি কিনে দিয়েছিলেন। মা ফিরে এসে স্বসানের কাছে বসলেন। তাকে দেখে হতাশ ও গভীর চিন্তাগ্রস্থ লাগছিল। <br><br>
        মা শোনো, তোমাকে আমি একটি গল্প পড়ে শোনাচ্ছি-- <br><br>
        শামসুদ্দিন একজন অত্যাচারী রাজা ছিল। সে শুধুমাত্র আমোদ প্রমোদে ডুবে থাকতো, নিজের প্রজাদের কথা কিছুই ভাবত না। তার একটা হাতি ছিল যেটাকে সে খুবই ভালবাসত। হাতির কষ্ট হোক এরকম কিছুই সে কাউকে করতে দিত না। হাতিটি রাস্তায় বাজারে ঘুরে বেড়াতো এবং তার পথে যা কিছু আসতো সবকিছুকেই ভেঙে গুঁড়িয়ে দিত। জনগণের এতে বিপুল ক্ষতি হতো কিন্তু তারা রাজাকে রাগানোর ভয়ে কিছুই বলতে পারতো না। একদিন জনগণ একত্রিত হয়ে সিদ্ধান্ত নিল যে তারা রাজাকে হাতিটির চলাচল নিয়ন্ত্রণ করতে বলবে অথবা সেটিকে নির্বাসনে পাঠাতে বলবে। সবাই মিলে রাজপ্রাসাদে প্রবেশ করলো কিন্তু প্রবেশ মাত্রই ভয় আর আতঙ্ক তাদেরকে ঘিরে ধরল। যেইমাত্র তারা শামসুদ্দিনকে প্রহরী পরিবেষ্টিত হয়ে উপস্থিত হতে দেখল সবাই পিছু হটলো। প্রহরীরা যদি না গেট লাগিয়ে দিত তারা হয়তো দৌড়ে পালিয়ে যেত। দীর্ঘ নীরবতার পর, একজন বয়স্ক শেখ বলার সিদ্ধান্ত নিলেন-"জাঁহাপনা, আপনার হাতি..." তিনি থামলেন, ভাবলেন যে অন্যরা তার শুরু করা কথা শেষ করবে, কিন্তু তিনি দেখলেন যে তিনি একা। শামসুদ্দিন রেগে গিয়ে বললেন,"কি হয়েছে আমার প্রিয় হাতির? বল!" <br><br>
        বৃদ্ধ শেখ তার এই দুরবস্থা থেকে বাঁচার একটি পথ ভাবলেন। ভয়ে কাঁপতে কাঁপতে তিনি বললেন,"জাঁহাপনা, হাতিটি খুব একা। ওকে সঙ্গ দেওয়ার জন্য আপনার কি আরেকটি হাতি নিয়ে আসা উচিত নয়?" <br><br>
        শামসুদ্দিন হাসলেন। বললেন,"ঠিক বলেছ বুড়ো।" <br><br>
        "মন্ত্রীরা, আরেকটি হাতি নিয়ে এসো!" <br><br>
        রাজা আরেকটি হাতি নিয়ে এলো, প্রজাদের অবস্থা আগের চেয়ে আরো শোচনীয় হল, তারা আবার সিদ্ধান্ত নিল রাজার কাছে গিয়ে অভিযোগ করার, প্রথমবার যেরকম করেছিল, কিন্তু এবারও তারা একই কান্ড করলো এবং শামসুদ্দিনকে আরেকটি হাতি নিয়ে আসতে বলল। <br><br>
        লোকেরা বারবার রাজপ্রাসাদে গেল এবং প্রতিবারই রাজা নতুন একটি হাতি আনার আদেশ দিল। শেষ পর্যন্ত সারা শহর হাতিতে ভরে গেল এবং লোকেরা একে একে শহর ছেড়ে চলে যেতে লাগলো। যারাই চলে যাচ্ছিল তারা অন্যদেরকে কাপুরুষ বলে গালাগাল দিল। শেষে শহরে মানুষ একটাও থাকলো না আর হাতিরা মুক্তভাবে সেই শহর চষে বেড়াতে থাকলো।  <br><br>
        "গল্পটির সম্পর্কে তোমার কি মতামত, মা?" <br><br>
        "আমি জানি না বেটা, আমি জানিনা। আমি শুধু এটুকু জানি যে আমাদের আল্লাহ ছাড়া আর কেউ নেই।" <br><br>
        স্বসান নিজে নিজেই বইটি পড়তে থাকলো, তার মা রান্নাঘরে গিয়ে কিছু রুটি আর ফলের জ্যাম নিয়ে ফিরে এলো। তখনই আমরা গুলি চলার শব্দ শুনলাম। মহিলাটি চট করে লন্ঠন নিভিয়ে দিলেন, আমি লাফিয়ে বাইরে গেলাম, যেখানে আমি দেখলাম পাঁচজন প্রতিরোধী সৈন্য একজন পাইলটকে তাড়া করছে। মনে হচ্ছিল তারা পাইলটের হেলিকপ্টারটিকে গুলি করে নামিয়েছে এবং প্যারাসুট নিয়ে তিনি যেখানে নেমেছেন সেই জায়গাটিতেও পৌছে গেছে। পাইলটের কাছে শুধুমাত্র একটি পিস্তল ছিল। সৈন্যদের হাতে ছিল কালাশনিকভ। সৈন্যরা একটি পিকআপ ভ্যানে তার পিছু নিয়েছিল। পাইলটটি পিস্তল থেকে তিনটি ফায়ার করে দৌড়ে স্বসানদের বাড়ি পেরিয়ে গেল। আমি ঘরে গিয়ে দেখলাম স্বসানের মা আলমারি থেকে তার পিস্তলটি বের করে মেয়ের কাছেই বসে আছে। দেখে বোঝা যাচ্ছিল তারা ভীষণ আতঙ্কিত। পাইলটটি ছুটে গিয়ে একটি ঘরের মধ্যে ঢুকলো আর সৈন্যরা সেই ঘরটিকে ঘিরে ফেলে তাকে আত্মসমর্পণ করার জন্য চেঁচাতে শুরু করল। পাইলটটির কোন উপায় ছিল না, তার কাছে নিজেকে বাঁচানোর মত অস্ত্র ছিল না। তিনি হাত দুটি ওপরে তুলে বাইরে বেরিয়ে এলেন। সৈন্য গুলো তাকে ঘিরে ধরে ততক্ষণ লাথি মেরে ফেলল যতক্ষণ না তিনি মাটিতে ঘুরিয়ে পড়েন। তারা তাকে দাড়াতে বলল। একজন সৈন্য প্রথমে ছুরি দিয়ে তাকে আঘাত করলো তারপর সবাই মিলে কোপ মারতে থাকল। পাইলটটি রক্তের স্রোতের মধ্যে ধপ করে পড়ে গেল। একজন সৈন্য পিকআপ ভ্যান থেকে কিছুটা গ্যাসোলিন নিয়ে এসে পাইলটের শরীরে আগুন লাগিয়ে দিল, তারপর তার সহযোদ্ধারা সেলফোন বের করে পাইলটের পুড়ে যাওয়ার ছবি তুলতে লাগলো। <br><br>
        সমবেত স্বরে তারা বলে উঠলো-"আল্লাহ আকবর!" <br><br>
        সৈন্যরা তাদের গাড়িতে ফিরে গিয়ে উল্লাসে পাশাপাশি বাড়িগুলোর জানালায় তাক করে গুড়ি বৃষ্টি করা শুরু করল। <br><br>
        স্বসানের মায়ের বাড়ির পাশ দিয়ে যাওয়ার সময় কুকুরগুলোকে বাঁধা দেখে তারা আবার উল্লসিত হলো। ভ্যান থেকে নেমে এসে গুলিতে কুকুরগুলোকে ঝাঁঝরা করে দিল। স্বসানের মা ভাবলেন এরাই "অশরীরী", এরা এবার তার ঘর তছনছ করবে। তিনি একটি গুলি স্বসানের মাথায় চালিয়ে দিলেন তারপর বন্দুকের নলটিকে নিজের মুখে ঢুকিয়ে বসে থাকলেন। কালাশনিকভের গর্জনে এবং কুকুরগুলোর চিৎকারে বন্দুকধারীরা ঘরের ভেতরের গুলির আওয়াজ শুনতে পেল না।<br><br>
        নিস্তব্ধতা ছেয়ে গেল যখন শেষ কুকুরটিও মারা গেল। সৈন্যগুলি তাদের গাড়িতে গ্রামের বাইরে চলে গেল। ঘরের ভেতরে তখন মহিলাটি দু-হাতে ধরে হাঁটু মুড়ে বসে ছিলেন। মেয়ের দিকে তাকিয়ে দেখার সাহস ছিলনা। স্বসানের রোদে পোড়া চামড়ার উপরে একটি বড় রক্তের ছোপ। <br><br>
        মহিলাটি সকাল হওয়া পর্যন্ত সেখানে থাকলেন। আমি মৃত কুকুর গুলোর দিকে তাকিয়ে ছিলাম বেশ কিছুক্ষণ। একটি কুকুর তখনো ক্ষীণভাবে নিঃশ্বাস নেওয়ার চেষ্টা করছিল। আমি ভাবলাম এবারে তার আত্মা আমার অপেক্ষার সঙ্গী হবে। স্বসানের মা সদর দরজা খুলে পিস্তল হাতে নিয়ে উদ্দেশ্যহীনভাবে সামনের দিকে হেঁটে গেলেন। হাঁটতে হাঁটতে তিনি তুলোর ক্ষেতে প্রবেশ করলেন এবং ঘোরগ্রস্তের মত হেঁটে যেতে থাকলেন। তাকে অনুসরণ করার খুব ইচ্ছে হচ্ছিল আমার। ভাবছিলাম, তিনি কি নিজেকে গুলি করবেন? কিন্তু তিনি গ্রামের সীমানার বাইরে চলে গিয়েছিলেন সেই উদীয়মান সূর্যের দিকে। <br><br>
        এই ঘটনার পর গ্রামে অনেক কিছুই ঘটলো। শাসক সৈন্যরা গ্রামটি আক্রমণ করে সবকিছুকেই ধ্বংসস্তূপ করে দিল। রক্তক্ষয়ী যুদ্ধের পর প্রতিরোধী সৈন্যরা আবার গ্রামটির দখল নিল। আন্তর্জাতিক মানবতাবাদি সংগঠনগুলি যুদ্ধরত দুই তরফেরই অপরাধের সাক্ষ্য সংগ্রহ করার জন্য এল, যেন তারা রেফারি, কে কটা গোল দিয়েছে তার হিসেব রাখতে এসেছে। <br><br>
        ৩ <br><br>
        আমি 'আল্লাহর সন্তান' মুজাহিদীনদের সাথে যুদ্ধ করছিলাম। আমি ছিলাম স্নাইপার। আমার জন্য প্রায় দেড় বছর শাসক সৈন্যদের বেশ বেগ পেতে হয়েছিল। শেষে তারা আমার লুকিয়ে থাকার জায়গাটিতে প্লেন থেকে বোমা ফেলে। আমার দলা পাকানো দেহটিকে তারা হিঁচড়ে বের করে লাথির পর লাথি মারতে থাকে ও আমার উপরে পেচ্ছাব করে। আমার মৃতদেহের এই লাঞ্ছনাতে কিছুই মনে হয়নি। যুদ্ধে নিজের প্রাণ দেওয়ার জন্য আমি ভীষণ খুশি ছিলাম। মুক্ত মনে আল্লাহর সাথে আমার দেখা হবে। যেইমাত্র দেহ থেকে আমি মুক্ত হলাম, আমার সঙ্গীরা আমাকে পরপারে যাওয়ার ক্ষেত্রে সাহায্য করতে এগিয়ে এলো। তারা আমাকে এই গ্রামে নিয়ে এসে একা ছেড়ে দিয়ে বলল," এখানে অপেক্ষা করো। আমরা তোমাকে জন্নতে নিয়ে যাব। এই গ্রামের সীমানার বাইরে যেও না কিন্তু।" আমি জানিনা আমার এই সঙ্গীরাও পরপারে যাওয়ার অপেক্ষা করছে কিনা। <br><br>
        অনেকদিন কেটে গেছে। আমি এখনো অপেক্ষায় আছি। এই পরিত্যক্ত গ্রামের চারিদিকে আমি ঘুরে বেড়াই। দেখি গ্রামবাসীদের ছেড়ে যাওয়া কাপড়চোপড়, বাসন-কোসন, বাচ্চাদের খেলনা ও পোষ্যদের হাড়। তুলোর ক্ষেতগুলোও মারা গেছে। আমার একঘেয়ে লাগতো, কিন্তু একঘেয়েমিই আমাকে আমার ক্ষমতা সম্পর্কে অবগত করল। আমি পাখিদের সাথে গাছের ডালে বা ঘরের ছাদে ঘুরে বেড়াতে লাগলাম। পাতাদের সাথে টলমল করতে করতে মাটিতে পড়ে যেতাম। বাতাসের সাথে আমি খেলতাম, পোকাদের সাথে হামাগুড়ি দিতাম আর পতঙ্গদের বিরক্ত করতাম। আমার যা ইচ্ছে তাই করতে পারতাম। ভয় খিদে বা চিন্তার কোন ব্যাপারই ছিলনা। একাকীত্বে আমি আর বিশেষ বিচলিত হতাম না। <br><br>
        আমার অতীত জীবন ধূসর হয়ে যাচ্ছিল। একদিন সকালে আমি স্বসানের মায়ের ঘরের আপেল গাছটিতে বসেছিলাম। আমার মাথায় একটি চিন্তা এলো যা কিনা আমার এই অপেক্ষার চেতনায় মরণকামড় দিল। আমি ভাবলাম- কেমন হবে যদি এই পরিত্যক্ত গ্রামটি জন্নত হয়?<br><br>
        <em>[হাসান ব্লাসিম: ইরাকি লেখক ও চিত্রনির্মাতা। বর্তমানে ফিনল্যান্ডের বাসিন্দা।] </em>
        </p>
</body>
</html>