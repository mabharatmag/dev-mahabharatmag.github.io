<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>simanta</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">
<body>
    <font3>অক্ষমের দম্ভ এবং…</font3><br>
    <font4>সীমান্ত গুহঠাকুরতা</font4><br>
    <p>পাসপোর্টে নামের বানান ভুল এসেছিল। ভুল কর্তৃপক্ষের, শোধরাবার জন্য ছুটোছুটি করে মরতে হবে আবেদনকারীকে। এদেশের এটাই রীতি। তার জন্য প্রথমে কোর্টে এভিডেভিট করাতে হবে, তারপর কোনো দৈনিক সংবাদপত্রের শেণিবদ্ধ কলামের পাতায় বিজ্ঞাপন দিতে হবে এই মর্মে যে, উক্ত দুটি নামের বানান আসলে একই ব্যক্তির। বন্ধু বলল, গণশক্তিতে বিজ্ঞাপন দে, খরচটা একটু কম পড়বে। বিজ্ঞাপনের বয়ান হাতে একদিন তাই হাজির হওয়া গেল এস এন ব্যানার্জী রোডে ‘গণশক্তি’-র কার্যালয়ে। ঘটনাটা বছর পাঁচেক আগের। দেখলুম তৃণমূল জমানার পাঁচ বছর অতিক্রান্ত হবার পর সিপিএমের অধিকাংশ পার্টি অফিসের যেমন চেহারা, ‘গণশক্তির’ কার্যালয়ও তার থেকে আলাদা কিছু নয়। চতুর্দিকে ছড়ানো ভাঙাচোরা বাতিল আসবাব-পত্র। অসংখ্য ফাঁকা চেয়ার-টেবিল…। এবং ওদিক-ওদিক ছড়িয়ে ছিটিয়ে বসে কিছু বিরলকেশ অথবা পক্ককেশ মানুষ। <br><br>
       বিজ্ঞাপন বিভাগের টেবিলেও চশমাচোখে তেমনই এক বয়স্ক ভদ্রলোক বসে ছিলেন। কোষ্ঠকাঠিন্যের রুগীর মত চেহারা। মেজাজটিও তেমনই। তিনি খুঁটিয়ে খুঁটিয়ে বিজ্ঞাপনের বয়ানটি পড়লেন, তারপর বললেন, ‘এটা ছাপা যাবে না। আমি যেভাবে বলছি, সেভাবে লিখে দিন।’ বিরক্তি লাগল। বললুম, ‘দেখুন, আমি এখন সরকারী চাকরি করি বটে, কিন্তু দীর্ঘদিন সংবাদপত্রে চাকরির অভিজ্ঞতা আছে। এসব বিজ্ঞাপনের বয়ান গাদা গাদা লিখেছি একসময়। তাছাড়া যতদূর জানা আছে, বিজ্ঞাপনে কী ছাপা হবে, তার দায় কোনোদিনই সংবাদপত্রের থাকে না।’ ভদ্রলোক প্রায় দাঁত খিঁচিয়ে উত্তর দিলেন, “ওসব শুনে আমার কোনো লাভ নেই। আমাদের বয়ানেই আপনাকে বিজ্ঞাপন ছাপাতে হবে। না হলে অন্যত্র ছাপান।” অন্যত্রই ছাপিয়েছিলাম। কলকাতার অন্য একটি বহুল প্রচারিত দৈনিক সেই বিজ্ঞাপনের একটা অক্ষরও এদিক-ওদিক করার কথা ভাবেনি। যা দিয়েছিলাম, হুবহু ছেপে দিয়েছিল। খরচাটা একটু বেশি পড়েছিল, এই যা। <br><br>
    ঘটনাটা ভাবিয়েছিল। একটি রাজনৈতিক দল, যারা তখন যে শুধু ক্ষমতাহীন, তাই-ই নয়, সর্বার্থে নখদন্তহীন। সেই অবস্থাতেও এতখানি ক্ষমতার আস্ফালন তারা দেখাতে পারে কীভাবে? ব্যাপারটা কিন্তু এমন নয় যে, উক্ত রাজনৈতিক দলটি ক্ষমতাসীন দলের বিরুদ্ধে বনধ ডাকল অথবা রেল বা রাস্তা অবরোধ করল। সেটা অন্যতর ক্ষমতার ভাষা। সে ভাষা এবং সে লড়াই রাজনৈতিক। তাকে সম্মান না করে উপায় নেই। <br><br>
    কিন্তু সেদিন সেই দলীয় মুখপত্রের অফিসে ওই লোকটি ক্ষমতার যে বহিঃপ্রকাশ দেখিয়েছিলেন, তা কোনো অর্থেই রাজনৈতিক ছিল না।  কোনো রকম রাজনৈতিক পরিচিতির বাইরেও বহু এরকম অর্থহীন দম্ভের প্রকাশ আমরা দেখতে পাই। এবং সেই দম্ভ দেখাচ্ছেন যিনি, অনেক সময়ই তিনি এই বিষয়ে দিব্য ওয়াকিবহল থাকেন যে এই ব্যাপারটা প্রকারান্তরে তার ক্ষতিই করছে। কখনো সেই ক্ষতি সরাসরি আর্থিক, কখনো বা ইমেজারির। সেদিন সেই লোকটির আচরণে গণশক্তি পত্রিকার যে আর্থিক ক্ষতি হল, তা তো বটেই। ক্ষতি হল আর ভাবমূর্তিরও। একজন সাধারণ বিজ্ঞাপনদাতা হিসেবে যে অভিজ্ঞতা নিয়ে আমি সেখান থেকে বেরুলাম, তা নিশ্চয় ভবিষ্যতে তার উপকার করবে না। কিন্তু তাতে তাদের কিস্যু এসে যায় না। তাঁরা তাদের দম্ভের প্রদর্শনে অটল থাকেন।  <br><br>
    কর্মসূত্রে বিভিন্ন সময়ে বহু সরকারী অফিসে যাতায়াত করতে হয়েছে। লক্ষ্যে করে দেখেছি, সরকারী অফিসগুলোতে মূলত তিন শ্রেণির কর্মচারী দেখতে পাওয়া যায়। একদল ঘুষ না পেলে কাজ করেন না। একদল ঘুষও খান না, কাজও করেন না। আর তৃতীয় দলটি ঘুষ খান না এবং নীরবে নিজের কাজ করে যান। বলাই বাহুল্য, এই তৃতীয় দলের কর্মচারীর সংখ্যা নগণ্য। আসল সমস্যা কিন্তু, আমার মনে হয়, ওই দ্বিতীয় শ্রেণির কর্মীদের নিয়ে। এই জাতীয় লোকগুলি সচরাচর একটি জ্যান্ত সংবিধান হয়ে ঘুরে বেড়ান। সব সময় আইনের দোহাই দিয়ে অন্যের কাজ আটকে দেবার চেষ্টা করেন। সারাক্ষণ অন্যের কাজের খুঁটিনাটি বিচার করে হাজার হাজার ত্রুটি খুঁজে বার করেন। পরিসেবার জন্য বাইরে থাকা আসা লোকজনকে অনর্থক নাজেহাল করেন। তাঁদের কাগজপত্রে পাঁচশো রকম ভুল বার করে তাদের জুতোর সোল খুইয়ে ছাড়েন। এবং অবশ্যই, শতমুখে বলে বেড়ান যে, তিনি যারপরনাই সৎ এবং কদাপি ঘুষ খান না। (অতএব, ‘হু হু বাবা, আমার কাছে কোনো ট্যাঁ-ফোঁ চলবে না’)  এর থেকে, সত্যি বলতে কি, ওই ঘুষখোর লোকগুলোও ভাল, কারণ একটি প্রচলিত হিন্দি প্রবাদ বলে, এই দুনিয়াই একটা ব্যবস্যাই খুব সততার সঙ্গে করা যায়, সেটা হল বেইমানির ব্যবসা।<br><br>
    রসিকতা থাক, ঘুষ খাওয়া কোনোদিনই সমর্থনযোগ্য হতে পারে না। তবে,  খেয়াল করে দেখেছি, এই জাতীয় লোকগুলো ভিতরে এবং বাইরে কারো কাছেই খুব পছন্দের হন না। সহকর্মীদের কাছে এঁরা ঠ্যাঁটা, অলস, ফাঁকিবাজ আর বাইরের লোকেদের কাছে মূর্তিমান উপদ্রব। এঁরা নিজেরাও সেটা বিলক্ষণ জানেন।  তবু এরা তাদের দাপট আর দম্ভ ছাড়েন না। আবারও জিজ্ঞসে করতে ইচ্ছে হয়, কেন?<br><br>
    এই একই রকম প্রবণতা দেখা যায় নারীবাদীদের মধ্যেও। ঘোষিতভাবে যাঁরা নারীবাদী, সচরাচর তারা বহিরঙ্গে খুবই ভাল মানুষ, জীবনযাপনে এবং নানাবিধ সম্পর্কেও স্বাভাবিক। কিন্তু একবার তাদের সামনে, কেতাবি ভাষায় যাকে বলে পুরুষতান্ত্রিক আচরণ কিছু একটা করে দেখুন, কেমনভাবে তারা ফোঁস করে ওঠেন…। বিধিসম্মত সতর্কীকরণ হিসেবে অবশ্যই বলে নেওয়া ভাল যে, পুরুষতান্ত্রিক আচরণটা মোটেও দেখানোর মত কোনো শোভন-সুন্দর ব্যাপার নয়। কিন্তু পাশাপাশি ওই ‘ফোঁস’ করে ওঠাটাও সচরাচর খুবই অশোভন এবং রুচিহীন হয়ে থাকে। ওটাও সেই চোরা-অহংকার, আপাত দৃষ্টিতে যার কোনো কারণ খুঁজে পাওয়া যায় না।<br><br>
    আসলে, আমার মনে হয়, সমস্যাটা ব্যক্তিমানুষের নয়। মতাদর্শের। যে কোনো মতাদর্শ বা ‘ইজম’-কে অন্তরে ধারণ করা এক জিনিস, আর তাকে পোষা বাঁদরের মত ঘাড়ে করে বয়ে বেড়ানো আর এক। ‘কমিউনিজম’ যেমন একটা মতাদর্শ, ‘সততা’-ও কিন্তু তাই-ই। সেটাও একটা ‘ইজম’। হিন্দুত্ববাদও তাই, নারীবাদ যেমন এক-একটা ‘ইজম’, ‘সদা সত্য কথা বলিবে’-টাও তা-ই। এরকম আরও কতশত আদর্শকে আঁকড়ে ধরে মানুষ জীবনযাপন করে। তাতে কোনো ক্ষতি নেই। মুশকিলটা হয় তখন, যখন এইরকম কোনো একটা ইজমের জোরে মানুষ নিজেকে অন্যদের থেকে ‘সুপিরিয়র’ ভাবতে থাকে। সচরাচর এই ‘সুপিরিয়রিটি কমপ্লেক্স’ তাঁদের মনে তখনই আসে, যখন সেই আদর্শকে তাঁরা নিজের জীবনে ঠিকঠাক ধারণ বা রূপায়ণ করতে পারে না। ‘স্বদেশ’ প্রবন্ধে রবীন্দ্রনাথ লিখেছিলেন, “অক্ষমতার প্রধান বিপদ এই যে, সে বৃহৎ কাজ করতে পারে না বলে বৃহৎ ভানকে শ্রেয়স্কর জ্ঞান করে”। সেই ‘কমপ্লেক্স’ তাদের সর্বত্র তাড়িয়ে নিয়ে বেড়ায়। দেখবেন, আমাদের চারপাশে এমন অনেক মানুষকে পাওয়া যায়, যাদের কেউ সততার সঙ্গে জীবন কাটিয়েছেন বলে মারাত্মক অহংকারী, কেউ বামপন্থী হিসেবে ভয়ানক উদ্ধত, কেউ বা অন্য কোনো বিশেষ আদর্শ বুকে পুষে রেখেছেন বলে ধরাকে সরা জ্ঞান করেন।<br><br>
    আমার বাবা তার সরকারী কর্মচারী ছিলেন। গোটা কর্মজীবনে তিনি কক্ষণো ঘুষ নেননি। তাই সেই গোটা কর্মজীবন জুড়ে যে কথাটি শুনিয়ে শুনিয়ে তিনি আমাদের পরিবারসুদ্ধ লোকের কানের পোকা নাড়িয়ে দিয়েছেন তা হল -- আমি একজন সৎ সরকারী কর্মচারি অতএব তাঁর সামনে বে-আইনি কিছু করে পার পাবার উপায় নেই। আপোষ শব্দটা তার অভিধানে নেই। তাই তিনি সারা জীবন কর্মক্ষেত্রে যেখানে যত অন্যায় বা বে-আইনি কাজ দেখেছেন, তার বিরুদ্ধেই প্রতিবাদ করেছেন। উপরওয়ালার কাছে নালিশও করেছেন। সরকারী পরিভাষায় যাকে বলে ‘কাঠি করা’ আর ‘ক্যাচাল করা’, সেই দুটোতেই তিনি অসম্ভব দক্ষ হয়ে উঠেছিলেন। সেসব খবর কিছু কিছু অন্য সূত্রে আমাদের কানে আসত, ভাল লাগত না, কিন্তু সেগুলো তার নিতান্তই ব্যক্তিগত বিষয় বলে কেউ তাকে কিছু বলেওনি কোনোদিন। পাশাপাশি আমরা এও বিশ্বাস করতাম, বিশ্বাস করে গর্ব অনুভব করতাম যে, তিনি যা করছেন, আইন মেনেই করছেন।  <br><br>
    কর্মঠ মানুষ। তাই বছর দুয়েক আগে, অবসর নেবার পর তিনি পাড়ার মোড়ে একটা ছোট্ট স্টেশনারি জিনিসের দোকান করেছেন। চিপস, বিস্কুট, কেক, আইসক্রিম, ঠাণ্ডা পানীয় এইসবের। এখন তিনি প্রতিদিন রাতে দোকান থেকে ফিরে, কীভাবে কোন কাস্টমারকে মুখের ওপর কী বলে দিয়েছেন, পরিবারের সকলের কাছে তার একাধিক উদাহরণ সগর্বে পেশ করতে থাকেন। যেমন,  ‘এক মহিলা ছটা ডিম নিয়ে বলল, দাদা, দুটাকা কম পড়ে যাচ্ছে, কাল দিয়ে যাব। আমিও মুখের ওপর বলে দিলাম, এখানে ধারে মাল বিক্রি হয় না।“ কিংবা ‘একটা লোক আইসক্রিমের প্যাকেটটা খুঁটিয়ে দেখে বলল, এর তো এক্সপায়রি ডেট এই মাসেই শেষ। একটু নতুন মাল দিন না। আমিও মুখের ওপর বলে দিলাম, এখনো তো ডেট ফুরায়নি, পোষালে নিন, না পোষালে অন্য দোকানে যান।‘ <br><br>
    আমরা দু’একবার বোঝাতে চেষ্টা করেছি যে, খরিদ্দারের সঙ্গে এমন ব্যবহার করলে ব্যবসা লাটে উঠবে। ব্যবসায় সুনামই শেষ কথা, তাই সবার সঙ্গে হাসিমুখে কথা বলা দরকার। কিন্তু কাকস্য বেদনা। সাম্প্রতিক খবরে প্রকাশ, খদ্দেররা আজকাল আর ওঁর দোকানে বিশেষ পা রাখেন না। তাতে অবিশ্যি ওর ভারি বয়েই গেল।  পেনশনের টাকা আছে, আছে ছেলে মেয়ের রোজগার। উনি ওর পূর্বতন অফিসের মতই ক্ষমতার আর আদর্শের দম্ভে মাতোয়ারা হয়ে দোকানের ভিতর চেয়ার পেতে বসে থাকেন। উনি যে একজন স্পষ্টবাদী মানুষ এবং সেই কারণেই ওর দোকানে আজকাল কেউ আসে না – এই ভাবনাটাই ওকে একটা নেশার মত আমেজ দেয়। সেই আমেজটাই উনি উপভোগ করেন বসে বসে।<br><br>
    মূল উদ্দেশ্যকে ছাপিয়ে ওঠা এই অহংকারের ‘আমেজ’-টাই আজকাল প্রধান হয়ে দাঁড়াচ্ছে। কারণ যুগটাই আত্মপ্রচারের, অকারণ প্রশংসায় ফুলে ওঠার। তাই আমি রূপবান বা রূপবতী, আমি গান গাই, আমি কবিতা লিখি, আমি শিক্ষক, আমি ডাক্তার, আমি লিটল ম্যাগাজিন করি, আমি মার্কস পড়েছি, আমি সৎ, আমি গরিবের কথা ভাবি – এই আত্মতৃপ্তিগুলো আজকাল আমাদের রথের চাকাগুলোকে সবসময়ই মাটি থেকে ছ’ইঞ্চি উপরে রেখে দেয়।  মুখে যতই নিজেদের ‘আম-আদমী’ বলি, আমরা কেউ-ই আজকাল আর সাধারণ হয়ে থাকতে রাজি নই। <br><br>
    কিন্তু মুশকিল হল, আজকাল চারিদিকে এত এত ‘অসাধারণত্ব’ যে সেটাই এখন সবচেয়ে ‘সাধারণ ব্যাপার’ হয়ে দাঁড়িয়েছে। এও এক নিউ নর্মাল বটে! বাঙলায় শিল্পায়নের প্রয়োজনীয়তা নিয়ে লিখতে গিয়ে একবার একজন বিশিষ্ট অর্থনীতিবিদ মজা করে লিখেছিলেন, ‘সবাই যদি এগরোলের দোকান দেয়, তাহলে রোল কিনবে কে? আর সবাই যদি অটো চালায়, তাহলে চড়বে কে?’ তাঁর সেই উক্তি ধার করেই আজ এই আত্মপ্রচারের নেশায় বুঁদ হয়ে থাকা দিনে বলতে হচ্ছে করে, ‘সবাই যদি শিল্পী হয়, তাহলে দর্শক বা শ্রোতা কে? সবাই যদি ফেসবুক লাইভ আর ইউটিউব চ্যানেল করে, তাহলে সেসব দেখবে কে?’<br>
    অবিশ্যি ‘আমাকে দেখুন’ আর ‘আমিই শ্রেষ্ঠ’-র এই যুগে, এসব তত্ত্বকথা শুনবেই বা কে? 
      
    </p> 
</body>
</html>