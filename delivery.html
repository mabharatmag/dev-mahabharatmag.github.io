<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>delivery</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">
<body>
    <font4 >গল্প</font4><br>
        <font3>ডেলিভারির পর</font3><br>
        <font4>প্রতীক</font4>
        </h2>
        <p style="text-align: justify; ">হাওয়ার জোর বাড়ছে। ঠান্ডা, ভিজে হাওয়া। বৃষ্টি আসছে। কাছাকাছি কোথাও
          নির্ঘাত শুরু হয়ে গেছে। এরকম হলে আশিসের ভারী ফুর্তি হয়। সে গুনগুন করতে শুরু করে “রূপ তেরা মস্তানা, পেয়ার মেরা
          দিওয়ানা”। পা নাচে তালে তালে। ফোন থেকে মুখ তুলে নীল ওকে দ্যাখে, তারপর বাঁকা হেসে বলে
          “বৃষ্টি হবে না, বাঁ*। যতই নাচো।”<br>
          “আরে হোক না হোক, ভগবানের কাছে ভাল জিনিস চাইতে পারিস তো। তাতে কি পয়সা লাগে?”<br>
          “আশিস, তোর মাইরি এত বয়স হল তাও বুদ্ধি হল না,” বাবন বলে ওঠে। “ও বৃষ্টি চাইছে না কেন বুঝতে পারছিস না?”<br>
          “আমার বোঝার দরকার নেই ভাই। ও মালের সকাল থেকে নিশ্চয়ই হেব্বি আমদানি হয়েছে। আমার হয়নি, আমি গরীব মানুষ, তাই চাইছি
          ফাটিয়ে বৃষ্টি হোক, পয়সা করি।”<br>
          বাবন বলে “আব্বে, বীর্য মাথায় উঠে গেছে নাকি তোর? কী বলছি ধরতেই পারছিস না? শ্লা কটা বাজে দেখেছিস? এই সময় ও
          বৃষ্টি চাইবে? পুরো দিনটাই ওর বেকার হয়ে যাবে না?”<br>
          আশিস মোবাইলের পর্দায় দ্যাখে পাঁচটা ঊনত্রিশ। আর তক্ষুণি নীল বাবনকে অনর্গল খিস্তি করতে শুরু করে। আফসার খ্যাক
          খ্যাক করে হাসে, অন্যরাও আকাশ বাতাস বিদীর্ণ করে হাসতে শুরু করে। আশিসের খেয়াল হয়। “ও হো! সরি সরি সরি। গুরু, মাপ
          করে দাও। একদম খেয়াল ছিল না গুরু,” হাত জোড় করে নীলের কাছে ক্ষমা চাওয়ার ভান করে। সবাই মিলে নীলকে আওয়াজ দেয়।
          প্রচণ্ড হৈ চৈ ছাপিয়ে আফসার বলে “অ্যাই, আস্তে, আস্তে। আসছে।”<br>
          উত্তর দিক থেকে তাকে ব্রিজ পেরিয়ে আসতে দেখা যায়। কোমরটা অত্যধিক দোলাতে দোলাতে, কাঁধে লাল
            টুকটুকে ভ্যানিটি ব্যাগটা ঝুলিয়ে, ঘন করে ভুরু আঁকা, খয়েরি সালোয়ার কামিজ পরা মেয়েটা ক্রমশ এগিয়ে আসে পল্টুর
            গুমটিটার দিকে। দোকানের পাশে বেঞ্চে বসা ডেলিভারি বয়ের দল ওরা, কথাবার্তা থামিয়ে তাকিয়ে থাকে। পাম শু পরা পা যেন
            ফুলে ঢাকা মাটিতে ফেলছে এমন পদক্ষেপে মেয়েটা হেঁটে আসে। প্রথম প্রথম ওরা ভাবত সে খেয়ালও করে না ওদের তাকিয়ে
            থাকা। অবশ্য রক্তিম প্রথম দিনই বলেছিল “ন্যাকা। খেয়াল আবার করে না? বেরিয়েছে তো খদ্দের ধরতে। কে কে হাঁ করে
            তাকিয়ে আছে না দেখলে ওর চলবে?” ওদের পেরিয়ে যাওয়ার সময় রোজই মেয়েটা হয় লম্বা, মোটা বেণীটা হাতে নিয়ে আদর করে,
            অথবা কামিজের ভেতর বুড়ো আঙুল আর তর্জনী গলিয়ে ব্রায়ের স্ট্র্যা প ঠিক করে। রক্তিম বলে “কি চীপ মাইরি! আমার তো
            দেখলেই বমি পায়। তোদের যে কী করে ভাল লাগে!”<br>
            নীল ভেবে দেখেছে কী করে ভাল লাগে সেটা সত্যিই বলা মুশকিল। অত্যধিক মেক আপ করে মেয়েটা। এত রুজ মাখে, যে বিকেলের
            ডুবন্ত সূর্যের চেয়েও বেশি লাল দেখায় মুখখানা। এমনভাবে হাঁটে, মনে হয় যেন সিনেমার শুটিং হচ্ছে। কোমর এমন কিছু
            সরুও নয় যে দুলিয়ে হাঁটলে দারুণ উত্তেজক লাগবে, তবু ওভাবে হাঁটে। তার উপর এত বেশি ডিও লাগায়, যে পল্টুর দোকানের
            বেঞ্চে বসেই গন্ধ পাওয়া যায়। গন্ধটাও যে নীলের পছন্দ হয় তা নয়। বড্ড উগ্র গন্ধ। তবু মেয়েটাকে দেখলে তাকিয়ে না
            থেকে উপায় থাকে না। ওরা সব এমনভাবে বলে যেন নীল একাই তাকিয়ে থাকে, অথচ সকলেরই যে জিভ দিয়ে নাল গড়ায় পল্টু তা
            নিজের চোখে দেখেছে। একমাত্র রক্তিম অনেক সময় অন্য দিকে তাকিয়ে মন দিয়ে সিগারেট টানে। বাকি সবাই ঐ মিনিট দুয়েক
            স্ট্যাচু হয়ে যায়।<br>
            নীল নিজেকে দেখতে পায় না। পেলে বুঝত অন্যরা এমনি এমনি আলাদা করে ওর পিছনে লাগে না মেয়েটাকে নিয়ে। অন্যরা তো শুধু
            দ্যাখে না, চাটে। বা কামড়ায়। বা চোষে। নীলের দিকে চোখ পড়লে তারা দেখেছে ওর চোখ ঠিকরে বেরিয়ে আসার বদলে মেয়েটাকে
            দেখলে উলটে নিভু নিভু হয়ে আসে। সকলেই স্পষ্ট দেখতে পায় মেয়েটার মুখে একটা আলতো হাসি লেগে থাকে সব সময়। সেরকমই
            একটা হাসি নীলের মুখেও দেখা যায়। শুধু তা-ই নয়, মেয়েটা দক্ষিণমুখো যত দূরে সরে, তত অন্যরা আবার হাসি ঠাট্টা,
            আবোল তাবোল গল্পে মেতে ওঠে। নীলের যেন শুধু শরীরটাই ওদের পাশে বসে থাকে, মন চলে যায় মেয়েটার সঙ্গে। আশিস একদিন
            বলেছিল “বা**, যত মন দিয়ে মেয়েটার পেছন দেখছিস, অত মন দিয়ে লেখাপড়া করলে আজকে ডেলিভারি বয় হয়ে থাকতে হত না।”
            আফসার একদিন বলেছিল “নীলের সাথে কিন্তু মেয়েটার হেব্বি কানেক্ট আছে বস। এ ডেলিভারি বয়, ও ডেলিভারি গার্ল।” হাসির
            রোল উঠেছিল, নীলের একটু খারাপ লেগেছিল মেয়েটাকে ওভাবে ডেলিভারি গার্ল বলায়। কিন্তু অত জনের মাঝে কী আর বলবে?
            বললে প্রচণ্ড খিস্তি খেতে হত। তাছাড়া কথাটা তো মিথ্যে নয়। নীল নিজেই একদিন এ চত্বরে একটা গলির ভিতর মেয়েটাকে এক
            খদ্দেরের সাথে দরাদরি করতে দেখেছে।
            তবে এ কথা ঠিক যে বিকেলের ঐ কয়েক মিনিটের অপেক্ষায় নীল সারাদিন থাকে। সকাল থেকে বাইকে সারা শহর চক্কর দিয়ে খাবার
            পৌঁছে দিতে দিতে অনেক সময় শরীর আর দেয় না। অনেক কাস্টমারেরও অনেক অন্যায় আবদার থাকে। কেউ যে ঠিকানায় ডেলিভারি
            চায়, সেখানে পৌঁছে যাওয়ার পর ফোন করে বলে “আমি রাস্তার এ পারে আছি, এখানে দিয়ে যান”; কেউ ১৪৭ টাকার অর্ডার দিয়ে
            দু হাজার টাকার নোট ধরিয়ে খুচরো দাবী করে; কেউ আবার ডেলিভারির জায়গাটা খুঁজে না পেয়ে দুবার ফোন করলে মেজাজ
            দেখায়। এতসব সহ্য করতে করতে যখন মনে হয় “শালা, মারি এক ঘুঁষি”, তখন কোন কম ব্যস্ত গলিতে বাইকটা দাঁড় করিয়ে
            হেলমেট খুলে বসে বসে নীল মেয়েটার কথা ভাবে।<br>
            মে মাসের দুপুর রোদেও তখন আশপাশ দিয়ে হেঁটে যাওয়া এ সি গাড়ির ভিতরের লোকেদের তত হিংসে হয় না। ক্ষিদেয় পেট
            চোঁ-চোঁ করলে যখন হাতের কাছে কোন শস্তা খাবারের দোকান দেখতে না পেয়ে বাপুজি কেক আর চা কিনে খেতে হয়, তখনো ঐ
            মেয়েটার কথা ভাবলে নিজের জন্যে কষ্ট হয় কম। কনস্টেবলের চাকরিটার জন্যে ঘুষের টাকা দিল না বলে বাবার উপরেও তত রাগ
            হয় না। ভেবে দ্যাখে, বাবা অত টাকা পেত কোথায়? রিটায়ার করে যা পেয়েছিল বোনের বিয়ে দিতেই তো বেরিয়ে গেল। ভাগ্যিস ঐ
            কাজটা বাবা সেরে দিয়েছিল! নইলে এই দোরে দোরে খাবার ডেলিভারির টাকায় একটা মেয়ের বিয়ে দেওয়া কি সম্ভব?<br>
            সব মিলিয়ে মেয়েটাকে কাছে পেতে নীলের খুবই ইচ্ছে করে। একেকদিন রাতে তো প্রবল ইচ্ছে হয় মেয়েটাকে বিছানায় পেতে।
            শরীরটা অস্থির হয়ে ওঠে, কিছুতেই ঘুম আসে না। অগত্যা ফোনটা তুলে নিয়ে খুলে ফেলতে হয় ইন্টারনেট। একের পর এক পর্ন
            ক্লিপে নীল উত্তেজনার আরাম খোঁজে। আরাম হয় না, তবে দুধের স্বাদ ঘোলে মিটিয়ে কিছুটা শারীরিক সুখ হয়। তারপর বাকি
            রাতটা গভীর ঘুমে কাটে।<br>
            পরদিন সকালে আয়নার দিকে তাকাতে পারে না নীল। ছি ছি! ওরকম একটা খারাপ স্বভাবের মেয়েকে দেখবার জন্যে কিনা ও
            সারাদিন অপেক্ষা করে! যে মেয়ে পয়সার জন্যে লোকের সাথে শুয়ে পড়ে, তার কথা ভেবে কিনা ওর শারীরিক উত্তেজনা হয়!
            ভদ্রলোকের ছেলে হয়ে এ কি রুচি!<br>
            নীলের মা-বাবা মাঝেমধ্যে নীলের বিয়ে নিয়ে আলোচনা করেন। কানে এলে মনে হয়, ঠিকই। যে বয়সের যা। তিরিশে পা দেওয়া হয়ে
            গেল, শরীরের দাবী তো শরীর করবেই। সে দাবী মিটছে না বলেই ওরকম একটা শস্তা মেয়ের জন্যে এমন অস্থির লাগে। ঘরে বউ
            এসে গেলে আর এসব চিন্তা থোড়াই আসবে। রক্তিমকে দেখেই তো বোঝা যায় বিবাহিত আর অবিবাহিত ছেলের তফাত কী। ওদের দলে
            একমাত্র রক্তিমই, যাকে বলে সংসারী ছেলে। বউ তো আছেই, বাচ্চাও আছে। অবশ্য ওর ব্যাপারই আলাদা। ওর তো নিজের ব্যবসা
            ছিল ইন্টেরিয়র ডেকরেশনের। বলে “শালা, আমার পার্টনারটা বদমাইশি করে ডুবিয়ে দিল। নইলে অ্যাদ্দিনে লাখপতি হয়ে
            যেতাম। তোদের মত লাছুয়াদের সাথে রেস্টুরেন্টের সামনে হাঁ করে বসে থাকতে হত না।” ঐ মেয়েটাকে নিয়ে হ্যাংলামিতে
            কিন্তু ও কখনো জড়ায় না। অবশ্য অনেকে আড়ালে বলে ও নাকি সবচেয়ে সেয়ানা। টেরিয়ে দ্যাখে। নীলের বিশ্বাস হয় না।<br>
            সে যা-ই হোক, মা প্রত্যেক বার ওর বিয়ের কথা বলে আর বাবা বানচাল করে দেয়।<br>
            “তোমার ছেলের বিয়ে আমি দিতে পারব না। মেয়ে পক্ষ যখন জিগেস করবে ছেলে কী করে, তখন কী বলব? ব্রাহ্মণের ছেলে বাড়ি
            বাড়ি খাবার দেয়?”<br>
            পাশের ঘরে শুয়ে কথাটা শুনে কুঁকড়ে যায় নীল। প্রচণ্ড রাগ হয় বাবার উপর।<br>
            “ওভাবে কথা বলো কেন?” মা প্রতিবাদ করে। “চুরি ডাকাতি তো করছে না, লোক ঠকিয়েও রোজগার করছে না।”<br>
            “হ্যাঁঃ! বি কম পাশ করে চুরি ডাকাতি করছে না এতেই তুমি খুশি। তুমিই তাহলে পাত্রী খোঁজো গে যাও। আমার বাবার
            যজমানরা এখনো রাস্তায় দেখলে কিরম সম্মান করে জানো? আর দু চারটে কথার পরেই বলে ‘দাদা, আপনার ছেলেকে সেদিন দেখলাম
            আমাদের পাড়ায়। কষ্ট লাগল। ওর কি চাকরি বাকরি কিছুই হল না?’ আমার মাথাটা নীচু হয়ে যায়।”<br>
            “আহা! বামুনরা তো চিরকাল রাঁধুনির কাজ করছে। এও তো তেমনি…”<br>
            “যা বোঝো না তা নিয়ে কথা বোলো না তো,” বাবার গলা চড়ে। “রাঁধুনি বামুনদের সাথে আমাদের তুলনা? আমার ঠাকুর্দার বাবা
            খোদ বিদ্যাসাগরমশায়ের ছাত্র ছিলেন। বিরাট সংস্কৃত পণ্ডিত। সেকালে কলকাতার নাম করা লোকেরা সব ওনাকে ডেকে নিয়ে
            গিয়ে বাড়ির ঠাকুরের পুজো করাত, বুঝলে? সেই বাড়ির ছেলে কিনা ডেলিভারি বয়।”<br>
            “বাপ ঠাকুর্দার গুমোর ধুয়েই জল খাও। ওতেই পেট চলবে কিনা,” মা গজগজ করে।<br>
            বাবা উত্তরও দেয় না। খানিক পরে, কেন কে জানে, নিজের থেকেই বলে “আর বিয়ে যে করবে, বউকে খাওয়াবে কী? যা রোজগার
            করে, আদ্ধেক তো বলে বাইকের তেলেই চলে যায়। আমার তো আর সরকারী চাকরি ছিল না, তাহলে নয় পেনশনের ভরসাটা থাকত।
            তিনজনের সংসার চালাতেই গলদঘর্ম, আবার নাকি ঘরে বউ আনবে। বউ আনবে, বাচ্চা হবে, তার খরচা আছে, বাচ্চা বড় হলে তার
            লেখাপড়া আছে। লোকের খাবার বিলি করে এত সব চলবে তো? যদ্দিন আমি আছি, তদ্দিন নয় আমার ব্যাঙ্কে জমানো টাকার সুদ
            আছে। আমি কি চিরকাল থাকব?”
            এ প্রশ্নের জবাব নীলের মায়ের কাছে নেই, নীলের কাছেও নেই। মায়ের বাকি রাতটা কী করে কাটে কে জানে, নীলের বাকি রাত
            কাটে বাবাকে মনে মনে গালাগাল দিয়ে। যদিও প্রতি মুহূর্তেই সে বুঝতে পারে বিয়ে করে সংসার চালানোর ক্ষমতা তার
            সত্যিই নেই। <br>একেক সময় মনে হয়, আশিস যা করতে উস্কায় সেটাই করে ফেলা উচিৎ --- একদিন ঐ মেয়েটার সাথে শুয়ে পড়া।
            “আরে, এতে দোষের কী আছে?” আশিস বোঝায়। “এটাই তো ওর বিজনেস। তুই পয়সা দিবি, ও সার্ভিস দেবে। তুই তো রেপ করতে
            যাচ্ছিস না রে ভাই।”<br>
            নীল হ্যাঁ বা না কিছুই বলছে না দেখে ও বলে “কী ভাবছিস? অ্যাফোর্ড করতে পারবি না? একবার পারবি। একটাই জীবন, একবার
            মজা লুটে নে। তারপর দেখবি আর বুক টনটন করবে না।”<br>
            “খবরদার না,” আফসার সাবধান করে। “ওসব মেয়ে ডেঞ্জারাস। একবার গেলে দেখবি বারবার যেতে ইচ্ছে করবে। তোর ভিটে মাটি
            চাঁটি হয়ে যাবে এই করতে গিয়ে।”<br>
            নাঃ! ও জিনিস নীলের দ্বারা হবে না। ভাবলেই নিজেকে কেমন নোংরা লোক বলে মনে হয়। ঐ বিকেলবেলার এক ঝলক দেখা অব্দিই
            ঠিক আছে। এর বেশি ভদ্রলোকের ছেলেরা এগোয় না বলেই ওর ধারণা। কোনদিন মেয়েটার ধারে কাছেও যাওয়া যাবে না বুঝে নীল
            কদিন ধরে চেষ্টা করছিল যে সময়ে মেয়েটা ওখান দিয়ে হেঁটে যায়, সেই সময় ঐ চত্বরে না থাকতে। অন্য কোন রেস্তোরাঁর
            সামনে গিয়ে বসে থাকছিল। দেখতে না পাওয়ায় মেয়েটার মুখও ঝাপসা হয়ে আসছে বলে মনে হচ্ছিল। এরপর যা হল, তার জন্যে
            বেচারা কোনভাবেই দায়ী নয়।
            দিনটা নীলের মত ছেলেদের জন্যে চমৎকার। সকাল থেকে খটখটে রোদ ছিল, হঠাৎ বিকেল পাঁচটা নাগাদ আকাশ অন্ধকার করে ঝড়
            শুরু হল। ভয়ানক ঝড় হল আধ ঘন্টা। প্রিয়া সিনেমার সামনে একটা ডেলিভারি দিতে এসে দাঁড়িয়ে পড়ল নীল। ঝড় থেমে গেল
            একসময়, বৃষ্টিটা চলতেই থাকল আপন গতিতে। না জোরে, না ধীরে। ছোট থেকে বৃষ্টিতে ভেজা ওর খুব অপছন্দ। তবে এই পেশায়
            বৃষ্টি হল লক্ষ্মী। আশিস তো এমনি এমনি বলে না “আয় বৃষ্টি ঝেঁপে, ডেলিভারি নেব মেপে।” ঝড়বৃষ্টির মধ্যে ডেলিভারি
            দিতে গেলে বেশি কমিশন পাওয়া যায়। তা দাঁড়িয়ে দাঁড়িয়ে বিস্কুট খেতে খেতে আরেকটা অর্ডার এসে গেল। গড়িয়াহাটের একটা
            চাইনিজ রেস্তোরাঁ থেকে খাবার নিয়ে বোসপুকুরে এক জায়গায় পৌঁছাতে হবে।<br>
            বাড়িটা গলির মধ্যে। পৌঁছে দিয়ে আবার বাইকে উঠতে গিয়ে নীল ভাবল একটা সিগারেট খেয়ে নেবে আগে। তখনো পরের অর্ডারটা
            আসেনি। সবে পকেট থেকে প্লাস্টিকে মোড়া সিগারেটের প্যাকেট আর লাইটারটা বার করেছে, শোনে রাস্তার উল্টো দিক থেকে কে
            যেন ডাকছে।
            “এই যে দাদা, হ্যালো। ও দাদা, হ্যাঁ হ্যাঁ আপনাকেই বলছি। আপনি কোন দিকে যাবেন?”<br>
            সেই মেয়েটা! এখানে! গায়ে বড্ড সেঁটে থাকা কালো জিনস আর হলুদ টপে চুপচুপে ভিজে দাঁড়িয়ে আছে। মেক আপ গলে গেছে।
            প্রথমেই যে কথাটা মনে হল নীলের, সেটা হচ্ছে “এরকম ঘেঁটে যাওয়া অবস্থাতেও দিব্যি ভাল দেখাচ্ছে।” সিগারেটটা ধরানো
            হয়নি হকচকিয়ে গিয়ে, ইতিমধ্যে মেয়েটা রাস্তা পেরিয়ে কাছে চলে এসেছে।<br>
            “কী হল? আপনি বাংলা বোঝেন না?” বেশ বিচ্ছিরিভাবে জিজ্ঞেস করল। অন্য কেউ এভাবে কথা বললে নীল বুঝিয়ে দিত ঠ্যালা।
            কিন্তু একজন মহিলাকে কী-ই বা বলা যায়?<br>
            “জানি না কোনদিকে যেতে হবে। কোন অর্ডার আসেনি এখনো,” ভিতরে জ্বলতে জ্বলতে নীল বলল।<br>
            মেয়েটা হঠাৎ খুব মোলায়েম স্বরে বলল “আমাকে একটু ড্রপ করে দেবেন? বেশি দূর না। রুবী। আপনার যদি অসুবিধা না হয়।
            আসলে এই বৃষ্টিতে কী পাব… ক্যাব তো এখন অনেক পয়সা নিয়ে নেবে… তাড়া আছে… তাছাড়া আপনাকে চেনা লোক দেখলাম বলে বলছি
            আর কি…”
            কথাটা শুনে নীল হতবুদ্ধি হয়ে গেল। ফ্যাল ফ্যাল করে তাকিয়ে আছে দেখে মেয়েটা বলল “আমি চিনি আপনাকে। আপনি বিকেলের
            দিকে ঐ মোগলাই রেস্টুরেন্টটার সামনে বসে থাকেন না? আপনি মানে আপনারা।”<br>
            নীল লজ্জায় মাটিতে মিশে যেতে যেতে শুধু মাথাটা নাড়তে পারল। তারপর বাইকে চাবিটা লাগিয়ে বলল “চলুন।”<br>
            “থ্যাঙ্ক ইউ সো মাচ, দাদা,” বলে মেয়েটা পেছনে উঠে বসে কাঁধে হাত রাখল। স্টার্ট দেওয়ার আগে নীল বুক পকেট থেকে ফোন
            বার করে ডেলিভারি অ্যাপটা থেকে লগ আউট করল। রুবীর মোড় ছাড়া এখন কোথাও যাওয়ার নেই। কয়েক হাজার টাকার অর্ডার মিস
            হলেও নয়।
            চলতে শুরু করে নীলের মেয়েটার সাথে কথা বলতে ইচ্ছে করল। যদিও এই ব্যস্ত রাস্তায় বৃষ্টির মধ্যে বাইক চালাতে চালাতে
            কথা বলতে হলে চেঁচাতে হয়, তবু। তাই জিজ্ঞেস করল “ছাতা নিয়ে বেরোননি?”<br>
            “যখন বেরোলাম তখন তো রোদ। আর এখন বেরিয়ে আসার কথা ছিল না। এমার্জেন্সি হল বলে…”<br>
            আর কী বলবে বুঝতে না পেরে বোকার মত প্রশ্নটা করে ফেলল নীল। “এদিকে কোথায় গেছিলেন?”<br>
            মেয়েটা সামান্য হাসল। তারপর বলল “কাস্টমারের কাছে। সারা সন্ধ্যে থাকব কথা ছিল। কিন্তু ফোন এল বাবাকে রুবীতে নিয়ে
            আসছে। তাই বেরিয়ে এলাম। হারামজাদা পুরো টাকাটাও দিল না।”<br>
            নীলের গা গুলিয়ে উঠল একবার। সেই ভাবটা কাটানোর জন্যে কথা বলে যাওয়া দরকার মনে করে জিজ্ঞেস করল “কী হয়েছে বাবার?”
            “নাইন্টি থ্রি তো। কী আর হবে? লাস্ট পাঁচ বছর বিছানাতেই আছে। হসপিটালে আসে, বাড়ি যায়, আবার আসে, আবার যায়। চলতেই
            থাকে।”<br>
            ঐটুকু রাস্তা, তবু বৃষ্টিতে জ্যাম হয়ে গেছে। চার চাকাগুলোর ফাঁক গলে এদিক ওদিক দিয়ে এগোতে নীলকে রাস্তায় মন দিতে
            হল, আর কথা বলার সুযোগ রইল না। রুবী হাসপাতালের দোরগোড়ায় নামার আগে মেয়েটা কাকে যেন ফোন করল। বলল “আচ্ছা, এসো
            তোমরা। আমি পৌঁছে গেছি।” বাইক থেকে নেমে আরেকবার ধন্যবাদ জানিয়ে বলল “আপনাকে আজকাল আর ওখানে বসে থাকতে দেখছি না
            তো? অ্যাট লিস্ট এক সপ্তাহ দেখিনি। তাই না?”<br>
            প্রশ্নটা নীল একেবারেই আশা করেনি। মেয়েটা তাহলে ওকে রীতিমত খেয়াল করে? ব্যাপারটা কি ভাল লাগা উচিৎ? কিন্তু বোঝাই
            তো যাচ্ছে মেয়েটা জানে যে ও, ওরা হ্যাংলার মত তাকিয়ে থাকে তার দিকে। কি লজ্জার কথা! কথা ঘোরানোর জন্যে নীল বলে
            “আপনার বাড়ির লোক আসা অব্দি আমি দাঁড়াব?”<br>
            “দাঁড়াবেন? না না, দরকার নেই। আপনি অনেক হেল্প করলেন। থ্যাঙ্ক ইউ।”<br>
            নীল বাইকটা ঘোরাতেই মেয়েটা বলল “দেখা হবে তাহলে?”<br>
            “কোথায়?” নীল আরো অবাক।<br>
            “ঐ যে? আপনি যেখানে বসে থাকেন? আর আসবেন না ওখানে?”<br>
            “হ্যাঁ হ্যাঁ। কাল থেকেই আবার আসব।”<br>
            বলে ফেলেই নীল ভাবল “এ রাম! এটা কী বললাম?” কিন্তু নীলের বাবা যেরকম বলে আর কি, হাতের ঢিল আর মুখের কথা একবার
            বেরিয়ে গেলে আর ফেরানো যায় না। মেয়েটা উত্তরে ভারী মিষ্টি হেসে হাত নেড়ে বলল “আচ্ছা, টা টা। কাল দেখা হচ্ছে
            তাহলে।”<br>
            পরদিন সকাল থেকে নীল ভাবছে কখন বিকেল হবে। বাবার শরীরটা কদিন ভাল নেই, তাই মা বলেছিল রেশনটা তুলে আনতে। রেশন
            নিয়ে এসে বাইক নিয়ে বেরোতে এগারোটা বেজে গেল। নীল তখন ভাবছে “আর ঘন্টা পাঁচেক। তার পরেই দেখা হবে।” অবশ্য একটা
            আশঙ্কাও ছিল। রক্তিম, আফসার, আশিস, বাবনদের সামনে মেয়েটা যদি ওর দিকে তাকিয়ে হাসে বা কথা বলে তাহলে কী হবে? ওরা
            নির্ঘাত একগাদা নোংরা কথা বলে পিছনে লাগবে। ওরা তো আর বিশ্বাস করবে না, যে নীল শুধু বাইকে করে মেয়েটাকে
            হাসপাতালে পৌঁছে দিয়েছে, অন্য কোন চাওয়া পাওয়া এর মধ্যে ছিল না। নীল ভাবছিল, ভুল হয়ে গেছে। বলে দিলেই হত “আপনি
            কিন্তু বুঝতে দেবেন না আপনি আমায় চেনেন।” অবশ্য সেটা বললে খুব অন্যায় হত। মেয়েটাকে চেনা যদি অতই লজ্জার ব্যাপার
            হয়, তাহলে কাল সন্ধেবেলাও না চেনাই উচিৎ ছিল। বললেই হত “আমি কোথাও পৌঁছে টৌছে দিতে পারব না।” আসলে অস্বীকার করে
            তো লাভ নেই যে স্বপ্নে যাকে দ্যাখে সে না চাইতেই কাছে এসে যাওয়ায় ভালই লেগেছিল। আরো ভাল লেগেছিল তাকে বাইকের
            পেছনে বসিয়ে কিছুটা পথ নিয়ে যেতে। কাঁধে আলতো করে ছুঁয়ে থাকা হাত দুটোও বেশ ভাল লেগেছিল। যখন মেয়েটা নির্লজ্জের
            মত বলল কাস্টমারের কাছে গিয়েছিল, তখন কয়েক সেকেন্ডের জন্যে খারাপ লেগেছিল বটে, কিন্তু সে খারাপ লাগার চেয়ে অনেক
            বড় কাল সারা রাতের ভাল লাগা। সন্ধের ঐ কয়েকটা মিনিট বারবার মনে করে গোটা রাতটা মনোরম কেটেছে।<br>
            সকাল থেকে সেসব কথা ভেবে নীলের অস্থির লাগছিল। বিকেলে এক ঝলক দেখা হবে। যদি মেয়েটা হাসে, কথা বলে, তাহলে না
            চেনার ভান করবে না ঠিক করে নিল। দলবল যা ভাবে ভাবুক। নীল কি ওদেরটা খায় না পরে? আর যদি মেয়েটা কথা না বলে? আগের
            মতই সোজা হেঁটে চলে যায়? বাইকে ঘোরাঘুরি করতে করতে নীল বুঝতে পারছিল আসলে সেটা হলেই ওর বেশি খারাপ লাগবে। আঃ!
            কালকের সন্ধ্যেটা কি আর কোনদিন ফিরবে? ঐটুকু সময় একান্তে কথা, ওটুকু রাস্তা একসাথে যাওয়া, সবার চোখ এড়িয়ে। আর কি
            কখনো হবে না?একথা মনে হতেই চমকে উঠল নীল। আফসার সাবধান করেছিল মেয়েটার কাছে একবার গেলেই বারবার যেতে ইচ্ছে করবে।
            শেষে কি তাই হল নাকি?<br>
            অর্ডার তুলতে এসে রেস্তোরাঁর সামনে গাছের তলায় দাঁড়িয়ে এসব ভাবছে, এমন সময় পিঠে একটা ভারী হাত এসে পড়ল। আশিস।
            “কী বস, আমরা তোর একটু পেছনে লাগছিলাম বলে তুই আমাদের আড্ডাটাই ছেড়ে দিলি? এটা কি ভাল হল?”<br>
            “না না, ছেড়ে দেব কেন? কদিন আর ঐ রেস্টুরেন্টের অর্ডার পাচ্ছি না…”<br>
            “ঢপ দিস না, ভাই। আমার এই লাইনে তোর থেকে বেশিদিন হয়ে গেছে। যাকগে ছাড়, বিকেলে এদিকে থাকলে চলে আসিস এখানে।”<br>
            “এখানে কেন? তোরা যেখানটায় থাকিস ওখানেই যাব। আমি রাগটাগ করিনি, বিশ্বাস কর।”<br>
            “ওখানে গিয়ে কী করবি? অর্ডার তো পাবি না।”<br>
            “কেন?”<br>
            “ওঃ হো! তুই তো কদিন যাসনি ওদিকে। কিন্তু অন্য ডেলিভারি বয়দের কারো সাথে দেখা হয়নি তোর? কেউ কিছু বলেনি?”<br>
            “না তো! কী ব্যাপার?”<br>
            “আজকে এক তারিখ তো? আজ থেকে ঐ রেস্টুরেন্টটা আর আমাদের অ্যাপে নেই।”<br>
            “যাঃ! কী বলছিস!”<br>
            “হ্যাঁ রে। তোর অ্যাপটা খুলে দ্যাখ। ওটা আর দেখাচ্ছে না।”<br>
            “কিন্তু কেন?”<br>
            “কম্পিটিশন, ভাই। ঐ যে নতুন অ্যাপটা এসছে না? ওরা ওদের সাথে টাই আপ করে নিয়েছে। আমাদের মাধ্যমে ঐ রেস্টুরেন্ট আর
            ডেলিভারি দেবে না। যাকগে, চল। দেখা হবে। আমার অর্ডারটা রেডি হয়ে গেছে মনে হচ্ছে। ওরা ডাকছে।” <br>
            রেস্তোরাঁর লোকের হাতছানি পেয়ে আশিস কাউন্টারে যায় অর্ডারটা নিতে। তারপর বাইক নিয়ে বেরিয়ে যায়, যাওয়ার সময়
            আরেকবার বলে যায় “চলে আসিস। আড্ডা হবে।”<br>
            কয়েক মুহূর্ত পরে নীল লাথি মেরে খানিকটা ধুলো উড়িয়ে বলে “ধুর বা*।” তারপর ওর হাসি পায়। আপন মনে বলে “শালা কাকে
            যে দিচ্ছি খিস্তিটা… কাকে দেয়া উচিৎ? আমাদের অ্যাপের কোম্পানিকে না নতুন কোম্পানিটাকে? নাকি ঐ রেস্টুরেন্টটাই
            হারামি?” <br>হঠাৎ খুব কাঁদতে ইচ্ছে করে নীলের। বিয়ে করতে চাইছে না, প্রেম করতেও চাইছে না। শুধু বিকেলবেলা
            একটিবার চোখের দেখা। এই দুনিয়ায় সেটুকুও হওয়ার জো নেই? কী এমন পাপ করেছে জীবনে যে এইটুকু সুখ ভগবান দিলেন না?
            গলার মাদুলিটা ছুঁয়ে এই প্রশ্নটাই করতে ইচ্ছে করছিল। কিন্তু পিছন থেকে ডাক এল “এই যে দাদা, দুটো মাটন বিরিয়ানি
            আর একটা চিকেন চাপ। আপনার মালটা নিয়ে যান।”<br>
            সেদিন পাঁচটা নাগাদ ব্রিজটার কাছাকাছিই ছিল নীল। একবার ভাবল একাই গিয়ে বসবে যথাস্থানে। অসুবিধা কী? ভালই তো।
            অন্যরা কেউ থাকবে না, মেয়েটার সাথে নিশ্চিন্তে কথা বলা যাবে। ওকে বরং জানিয়ে দেবে যে এবার থেকে আর ওখানে দেখা
            হবে না, অন্যত্র ব্যবস্থা করতে হবে। এটাই তো একমাত্র উপায়। মেয়েটার নাম জানা নেই, ফোন নম্বরও নেওয়া হয়নি কাল।
            ওসব কথা মনেই হয়নি তখন।<br>
            কিন্তু কোন ভরসায় ওখানে গিয়ে হাঁ করে বসে থাকবে? হয়ত উপকার করেছিল বলে ভদ্রতা করে মেয়েটা বলেছিল “কাল দেখা হবে”।
            আজ যদি পাত্তা না দেয়? সে ভারী লজ্জার ব্যাপার হবে। আশিস, আফসাররা না থাকলেও গুমটি দোকানের মালিক পল্টু তো
            থাকবেই। আর রেস্টুরেন্টের কর্মচারীগুলোও ওদের সকলকে চেনে। তাদের সামনে যদি মেয়েটা কোনভাবে অপমান করে? তাছাড়া
            সত্যিই তো। দরকারের সময় একটু সাহায্য করেছে বলেই যে নীলকে পাত্তা দেওয়া মেয়েটার কর্তব্য, তা তো নয়। অমন সাহায্য
            রোজ ট্রেনে বাসে রাস্তাঘাটে কতজন কতজনকে করছে। সে কথা মনে রেখে সবাইকে সবার সাথে ভাব করতে হবে --- এ আবার
            কিরকম আবদার? সুতরাং নীল আর ব্রিজটা পেরোল না।<br>
          </p>
        
</body>
</html>