<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>vanumati</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3 style="padding-left: 15px;">শহুরে চাকুরিজীবি এক নারীর প্রাত্যহিক জীবনের একটি সকাল</font3><br>
    <font4 style="padding-left: 15px;">মানসী</font4><br>
    <font4 style="padding-left: 15px;">অনুবাদ- সৃজিতা মাইতি</font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">

            ভানুমতীর যখন ঘুম ভাঙল, তখন খুব বেলা হয়ে গেছে । ব্যাটারি শেষ হয়ে যাওয়ায় অ্যালার্ম বাজে নি । ঘড়ির কাঁটা ১২:১০ এ আটকে । ছোট্ট রোহিত কাল খুব দেরিতে ঘুমিয়েছে । ভানুমতী ঠিক করে বুঝতে পারেনি এরকমটা  পেটের নাকি কানের ব্যথার জন্য । বাড়িতে বাচ্চা সামলানোর কোনো অভিজ্ঞ লোক নেই বলে ভানুমতী শেষ পর্যন্ত অনেক চেষ্টায় তাকে ঘুম পাড়াতে সফল হয়েছে।<br>

            ঘুম ভেঙে যাওয়ায় বিরক্ত হয়ে রঘুনাথন বিছানায় এপাশ ওপাশ করছে। এরকম ব্যস্ততার সময় রঘু কোনোদিন কোনও দরকারেই কাজে লাগেনি । বরং সবসময় ভানুকেই দোষারোপ করেছে বাচ্চার সমস্যার জন্যে । অনবরত কাঁদতে কাঁদতে শেষ পর্যন্ত রোহিত যখন ঘুমিয়েছে, তখন ভোর তিনটে । ভানুমতীর দেহ-মন ক্লান্ত , সে বুঝতেই পারেনি ভোর হয়ে এসেছে । যখন সে দরজা খুলে বাইরে তাকাল, তার হৃদস্পন্দন থেমে যাওয়ার অবস্থা । ঘরে এক ফোঁটাও দুধ নেই । দুধওলা দুধ দিয়েও যায়নি । আবার আজ তাড়াতাড়ি তার অফিস পৌঁছনোর কথা । যদি এখন সে দুধ এনে তারপরে নাস্তা তৈরি করে তাহলে এগারোটার আগে কোনমতেই অফিস পৌঁছতে পারবে না । <br>
           
           আরেকবার ঘড়ি দেখে ভানুমতী রান্নাঘরে গেল । রোহিতের উঠে পড়ার আগেই তাকে বাসন মেজে স্নান সেরে নিতে হবে । এখন হঠাৎ করে ঘুম ভাঙলে সে আবার কাঁদতে শুরু করবে । স্নান সেরে নিতে নিতে ততক্ষণে কাজের ঝি চলে আসবে । ঘুম ভাঙাতে ভানুমতী রঘুকে ঝাঁকাতে শুরু করল, " ওঠো এখনও দুধ দিয়ে যায়নি, কামধেনু স্টোর থেকে দুধ এনে দাও , রোহিত এখনই কাঁদতে শুরু করবে । রঘু! আজ আমার তাড়াতাড়ি অফিস যাওয়ার আছে..। "<br>
           রঘু বিরক্ত হয়ে পাশ ফিরে আবার ঘুমে মগ্ন হচ্ছিল, ভানুমতী রাগে তার গা থেকে কম্বল টেনে নেয়, "অনেক ঘুমিয়েছ, আমাকে অফিসে যেতে হবে ।"<br>
           - "আমি কি যেতে না বলেছি! জ্বালিওনা তো "<br>
           সময় নষ্ট হচ্ছে । ভানুমতী রাগে কাঁপতে থাকে। <br>
           সবসময়ই এরকম হয়ে এসেছে । যেদিন থেকে সে শহরে এসেছে শুধু চেয়েছে বাচ্চাটাকে সামলাতে তাকে সাহায্য করার কেউ একটা যেন থাকে । এখন বাচ্চাটাকে কাঁদতে দেখেও সে যদি অফিসে বেরিয়ে যায়, নিজেই অপরাধবোধে ভুগবে, শান্তি পাবে না । এদিকে অফিসও কামাই করতে পারবে না  কারণ দুজনে কাজ করেও সংসারের খরচাপাতি চালানো দিন দিন কঠিন হয়ে উঠেছে ।<br>
           
           রঘুনাথন নায়ার একজন ইঞ্জিনিয়ার । কিন্তু তাই নিয়ে অহংকার করার কিছু আছে কি? ঘর ভাড়া, ইলেকট্রিসিটি বিল, দুধ আর ভুসিমাল বাজারের খরচ সবই চলে ভানুর মাইনেতে । তাছাড়াও ভানুর পক্ষে  নিজের ক্যারিয়ার স্যাক্রিফাইস করা অসম্ভব ।<br>
           
           সে যদি সকালের নাস্তা তৈরি না করে রঘু উঠে চিৎকার করবে । এসব ভেবে সে কল চালু করল । <br>
           "উঃ ভগবান একজন গৃহবধূর যন্ত্রণা ভোগ করারও একটা সীমা থাকে । "<br>
            অবশিষ্ট আধ বালতি জল দাঁত মাজার জন্যেও পর্যাপ্ত নয় । নিজের উপর সংযম হারিয়ে সে কলে দু'বার লাথি মারল । এরকম চার্লিচ্যাপলিন স্টাইলে স্ট্যাম্পিং যে একজন 'নারী' কে মানায় না, এটা তার মাথায় আসেনি এমন নয় কিন্তু এরকম পরিস্থিতিতে মস্তিস্কের বদলে অনুভূতি বেশি সক্রিয় হয়ে ওঠে ।<br>
           তার 'নারী' অনুপযুক্ত ব্যবহারের প্রতি যেন বিদ্রোহ করেই বালতিটা উলটে গেল । যেটুকু জল ছিল সেটাও গেল । বালতি উল্টে যাওয়ার শব্দে আচমকা ভয় পেয়ে রোহিত কাঁদতে শুরু করল ।<br>
           - 'ভানু' ! রঘু চেঁচিয়ে উঠল । 'কাঁদতে কাঁদতে  ওর গলা ছিঁড়ে যাবে তাও তোমার কানে যাবে না!'<br>
           - 'তোমার একবার ওকে ধরতে কি হচ্ছে?'<br>
           - 'গু-মুত মেখে শুয়ে আছে বাচ্চাটা , তুমি তো ওর মা , দেখে মনে হচ্ছে না ওর মা বেঁচে আছে' ।<br>
           - 'আজকে আমাকে তাড়াতাড়ি অফিসে যেতে হত, আমি বলিনি তোমাকে দুধটা নিয়ে আসতে?'<br>
           - 'আমি দুধ আনিনি বলে বাচ্চাটা ভিজে বিছানায় শুয়ে আছে? মুখে মুখে উত্তর দিতে তোমার জুড়ি মেলা ভার ।'<br>
           
           ভানুমতী ভাবছিল একফোঁটা  জল ছাড়া সে কি করে বাচ্চাটাকে পরিষ্কার করবে । একবালতি জলও নীচের তলা থেকে এই চারতলায় বয়ে আনতে হয় । প্রোগ্রাম ফাইলটা কালই জমা দিতে হত, কিছু ফাইনাল টাচ্ বাকি থাকায় সে ভেবেছিল আজ তাড়াতাড়ি গিয়ে সেগুলো শেষ করবে । ফাঁকা বালতি নিয়ে নীচে নামার সময় ভানুমতী রাগে চিৎকার করে উঠল, "রঘু, বাচ্চাটাকে দয়া করে ধরো। " <br>
           আরও একবার এতগুলো সিঁড়ি ভেঙে  এভাবে দুধ নিতে যাওয়া অসম্ভব ভেবে পার্সটা পকেটে ঢুকিয়ে সে বেরিয়ে গেল ।<br>
           
           - অমন 'অসুখী' 'কিচ্ছু পাইনি' মুখ করে থাকার কোনো মানে নেই । তোমার আগে জানা উচিত ছিল কিভাবে ঘর সামলাতে হয় । হাঘরের মেয়ে...দুধ নেই, জল নেই, এটা নেই, সেটা নেই...., অভিযোগের শেষ নেই এই ঘরে ।<br>
           -হ্যাঁ, ঘর তো নয় রাজপ্রাসাদ ।<br>
           -হ্যাঁ, তোমার বাবা তো আমাকে বিয়েতে রাজ ঐশ্বর্যে ভরিয়ে দিয়েছে ।<br>
           
           আটটা বাজতে যায়, ভানু যতই চেষ্টা করুক, এ নরক থেকে বেরিয়ে সময়ে অফিস পৌঁছনো অসম্ভব । ভানু মনে মনে ভাবলো, এত অভব্য আচরণ শুধুমাত্র বাচ্চাটাকে  একবার ধরতে বলেছে বলে । জীবনে যদি একটু ধর্ম কর্ম করত তাহলে হয়তো এসব দুর্ভোগ দেখতে হত না । আরও দেরি হবে বলে সে আর কোনো কথা বলল না ।<br>
           
           এতক্ষণ আমরা যা দেখলাম সেটা শহুরে মধ্যবিত্ত পরিবারের রোজ সকালের ' স্বাভাবিক দৃশ্য' । ভানুমতী বালতিতে যে 'পুরুষের মতো' আঘাত করেছে সেটা যে তার 'নারীসুলভ' চরিত্রের অভাববশতঃ তা নয়, বরং সে এটা করার সময় যথেষ্ট সচেতন ছিল । সত্যি কথা বলতে অবশিষ্ট জলটুকু যখন ওই প্রচণ্ড আঘাতে ধাক্কা খেয়ে পড়ে যাচ্ছিল, ভানু ভেতরে ভেতরে অদ্ভূত রকম পরিতৃপ্তির আনন্দ অনুভব করেছে ।<br>
           
            খালি জলের বালতি নিয়ে সিঁড়ি দিয়ে নামতে নামতে ভানু ভাবতে লাগলো সে যদি কারোর স্বামী হতো, তাহলে কি স্বস্তির জীবনই না পেত । অন্তত একদিন বেলা অবধি হাত-পা ছড়িয়ে হাঁ করে ঘুমাতে পারতো । কিন্তু এভাবে ভাবাটাও ব্যাপারটাকে খুব তুচ্ছ করে দেওয়া হবে । তাছাড়াও ভারতীয় নারীসত্ত্বাকে একবালতি জল আর বেলা অবধি হাঁ করে ঘুমোতে পারার স্বাধীনতার নিরিখে বিচার করা সবজেনেও অজ্ঞতার পরিচয়।<br>
           
           ভানুমতীও পাশের বিল্ডিংয়ের মাধবী কুট্টীর অনুরাগী নয়, যাকে রঘু সবসময় 'বেশ্যা' বলে সম্বোধন করে । অপ্রাসঙ্গিকভাবেই সীতা-সাবিত্রীর কথা বলার সময় তার মুখে যে রক্তাভ আভা ফুটে ওঠে, সেটা ভানুর বাড়াবাড়ি বলেই মনে হয় । কিন্তু যখন সে তাকে গাল ভরা হাসি নিয়ে আঁচল উড়িয়ে স্কুটারে ভোঁ করে বেরিয়ে যেতে দেখে, তখন মনে মনে নিজেকে ওর জায়গায় কল্পনা করতে ভালোই লাগে।<br>
            কিন্তু ওই 'স্কুটার' শব্দটার উল্লেখই রঘুর মতো বিকৃত মস্তিস্কের লোকের মুখভঙ্গী মৌমাছিতে কামড়ানোর মতো ব্যাজার করে দেবে । <br>
           "ও! তোমার তাহলে 'বেশ্যা' হওয়ার শখ হয়েছে?" অস্বাভাবিক অসুস্থ ভঙ্গীতে মাথা নাড়াতে নাড়াতে রঘু জিজ্ঞাসা করবে । (ভানু বহুবার ভেবেছে,শুধুমাত্র এই বীভৎস ভঙ্গিমার জন্যই ডিভোর্স দাবি করা যায়) ।<br>
           
            আজকের মতো কখনো কখনো ভানুমতীর মনে হয় যে মাধবী কুট্টিই ঠিক । স্কুটার থাকার দরুনই কাউকে নারীবাদী হিসেবে চিহ্নিত হতে হলেও, রঘুর থেকে 'চরিত্রহীন' তকমা পেলেও স্কুটার থাকা খুবই স্বাভাবিক এবং প্রয়োজনীয়ও ।<br>
           
           কলের নীচে জলের বালতিটা রেখে ভানুমতী কিছুক্ষণের জন্য স্তব্ধ দাঁড়িয়ে রইলো, যেন কিছু একটা ভেবে সে অবাক হয়েছে । সে ভাবলো, তার একটা স্কুটার থাকলে সে আরও চল্লিশ মিনিট পরে অফিসের জন্য বেরোতে পারত। আয়ার টাকা বাঁচিয়ে রোহিতকে নিজে ছেড়ে আসতে পারতো । একসাথে একসপ্তাহের সব্জি কিনে আনা যেত । বাসের ভয়ঙ্কর ঠেলাঠেলি ভিড় সামলে ডাক্তারের কাছে পড়ি-মরি করে পৌঁছতে হতো না । আর আয়ার বদরাগী মুখটাও সহ্য  করতে হত না ।<br>
           
           এসব ভাবতে ভাবতেই জলের বালতি ভরে গেল । রঘু নিশ্চয়ই অপেক্ষা করছে চায়ের জন্যে । যদি বাচ্চাটা কাঁদে, দুধ না থাকে, ওর অফিসে যেতে দেরি হয়, সবই ভানুর দোষ । ভানুমতী এক মুহুর্তের জন্য ভাবলো, যেদিকে দু'চোখ যায় চলে যাবে। তাকে না পেয়ে রঘু কি রোহিতকে ছেড়ে চলে যাবে? না নাহ্ সেটা কি করতে পারবে? ও তো বাবা! হয়তো পাশের ফ্ল্যাটের সারদাম্মাকে ওকে রাখতে বলে একবারও পেছন ফিরে না দেখে বেরিয়ে চলে যাবে ।<br>
           
           কলের তলা থেকে বালতি সরিয়ে ভানুমতী আবার ভাবতে শুরু করে, সোজা হয়ে দাঁড়ায়, মাধবী কুট্টীর কথা মতো সবার সব সময় সোজা হয়ে দাঁড়িয়ে স্থির হয়ে ভাবা উচিৎ সে কি চায় । সেইভাবেই জলের কথা ভুলে যানবাহন এড়িয়ে ভানু গলিতে ঢোকে। ঠাণ্ডা হাওয়া তার মুখ ছুঁয়ে যেতেই শান্তি আর মনে হালকা ভাব অনুভব করে । এই অনুভূতি যেন জীবনে তার প্রথম । ঘেমে যাওয়া মুখ ভিজে কাপড় দিয়ে মুছিয়ে দিলে যেমন অদ্ভূত শান্তি অনুভূত হয়, সে যেন তাই উপলব্ধি করলো । অফিসের কাজ ,ঘরদোর সবকিছুই যেন মন থেকে বেমালুম উবে গেল । সে ঠিক করল আজ ছুটি নিয়ে অর্ধেক দিন পার্কে রোদে বসেই কাটিয়ে দেবে । পার্কের বেঞ্চে বসে সে নিজের ঘামে ভিজে যাওয়া চুল সরাতে সরাতে , বিড়বিড় করল, "সারদাম্মা, আমাকে ভুল বুঝো না, আমি কি নিজের ছেলেকে অবহেলা করতে পারি! কিন্তু নেহাতই আমি আর পারছি না । ..." <br>
           
           ভানুর ভাবনা হঠাৎ সুদূর অতীতে পৌঁছে যায় , এক শ্রান্ত দুপুরবেলায় সমস্ত কাজ সেরে বিশ্রামের সময় চেরিয়াম্মা, তার জ্যাঠাইমা, রঘুর ছবি দেখতে দেখতে যখন মুচকি হেসেছিলো । মা বলেছিল "সুন্দর , ভানুমতীর সঙ্গে দারুণ মানাবে " । সবাই ছেলের জাত, সম্পত্তি, সৌন্দর্য, দেখতে ব্যস্ত ছিল , ভানুও সে সময় আর কিছু ভাবেনি । শুধু ভেবেছিল বিয়ের পর পুরোটাই যেন স্বপ্নের মতো... পিকনিক, সিনেমা আর আইসক্রিমে ঘেরা হবে । সে এখন ফিরে তাকিয়ে বুঝতে পেরেছে আর কারোর না পুরোটা ছিল তার নিজেরই ভুল । <br>
           
           ভানুর কি করা যাবে আর কি করা যাবে না, তার লিস্ট তৈরির সময়  রঘু উইম্বেলডন ফাইনাল এমনকি সমস্ত খেলার চ্যানেলও বন্ধ করে দেয় । কাকতালীয়ভাবে উইম্বেলডন  ফাইনালের সময়ই রঘুর রাক্ষুসে ক্ষিদে জেগে ওঠে । সব 'আদর্শ' স্ত্রীদের মতো ভানুও মনে মনে ভেবেছে 'এ আর এমন কি! " ।<br>
           
           উইম্বেলডন ম্যাচ সে শর্মিলার অফিস কেবিনে দেখতে পায় । যদিও লাইভ নয় । তার কাজ আর অফিসই ঘরে করতে পারা অসম্ভব এমন অনেক কিছুই তাকে করতে দেয় । উপকূল এলাকার মেয়ে হওয়ায় ভানু সমুদ্রে সাঁতার কাটতে ভালোবাসতো , রঘু ঠিক তার বিপরীত । কোনোদিন তার সাথে সমুদ্রে নামেনি । ভানু তীরে বসে সমুদ্র দেখতে দেখতে ভেবেছে 'এ আর এমন কি!' যার সাথে এখন সে সাঁতার কাটতে যায়, লতা , সে অফিস ট্যুরের জন্য দু'দিন ছুটি নিয়েছে । <br>
           
           ছুটির দিনে যখন ভানু ওই বদ্ধ ঘরে রোহিতকে নিয়ে জ্বালাতন পোহায় আর রঘু সারাদিন টিভি দেখে, তাস খেলে কাটিয়ে দেয়, তখন মুহুর্তের জন্যও ভানুর বিবাহের ব্যাপারে সন্দেহের অবকাশ থেকে যায় । তার মনে হয় পাড়া-প্রতিবেশী, আত্মীয়-স্বজন বিয়ে সম্পর্কে যা বলতো পুরোটাই শূন্য, মস্ত বড় ফাঁকি। তখন পূর্বের কিছু না জানা ভুল তার নিজেরই ক্ষমার অযোগ্য মনে হয় । ভানুমতী এখন  ভেবে অবাক হয় সে যা করতে চাইতো সেটা করতে এতো ভয় পেতো কেন ? অনেক সময় এরকমও মনে হয়েছে তাকে কেউ পেছন থেকে আটকে রেখেছে । কিন্তু যাই হোক সবকিছুর জন্য কাউকে দোষ দেওয়া বোকামি । বিয়ে করার আগে তারই উচিত ছিল সমস্ত কিছু জেনে বুঝে নেওয়া ।<br>
           
           ভানুমতী হঠাৎ বুঝতে পারলো, তার আজকের ভাবনা অন্য যেকোনো দিনের মতো সাধারণ নয় ।<br>
           
           আর এভাবে লুকিয়ে লুকিয়ে কতদিনই বা সে উইম্বেলডন ম্যাচ দেখবে! সে সবসময়ই সবকিছু মেনে নিয়েছে কেন ? রঘুর প্রতি ভালোবাসায় ! একেবারেই না । তারা একসাথে থাকে, কারণ এভাবে থাকতে হয় । নব্বই শতাংশ মানুষই এভাবে থাকে তাই । রোহিত যে গভীর ভালোবাসা থেকে জন্মেছে এমনও নয় । সেটাও হয়েছে কারণ 'এরকমই হয়' এটা মেনে না নেওয়ার তার পর্যাপ্ত সাহস ছিলো না । <br>
           
           এসব ভাবতে ভাবতে ভানুমতীর মন আত্মগ্লানিতে ভরে উঠল। দিনের বেলায় স্নিগ্ধ বাতাসের মধ্যে পার্কে বসে থাকলেও তার মন কড়াইতে ফুটন্ত তেলের মতন অশান্ত হয়ে ওঠে। একটি জ্বালার অনুভূতি তার মনকে ক্রমাগত দগ্ধ করে চলে। একদিকে রোহিত আর অন্যদিকে মাধবীকুট্টির প্রতি অশ্লীল ঘৃণাভরা রঘুর মুখ তার মনের মধ্যে ভেসে ওঠে। দুধ কেনার জন্য নিয়ে আসা পার্সটি হঠাৎ তার অত্যাবশ্যকীয় বলে মনে হয়।<br>
           
            সে যে ঘরে পরার জামা পরে আছে সেটা সম্বন্ধে যথেষ্ট সচেতন হয়েই ভাবে, "তাতেই বা কি!" <br>
            কলের জলে মুখ ধুয়ে পার্স থেকে চিরুনি বার করে সে চুল আঁচড়ায়। বাড়ি ফেরার সময় যখন ভানু দোকানে স্কুটারের দিকে তাকিয়ে থাকে তার আগ্রহ দেখে দোকানী  বহুবার স্কুটার নিতে রাজি করানোর জন্য তার কাছে ছুটে এসেছে। লোকটি ভানুকে দেখে খানিক অবাক হয়। <br>
           —" আপনি একা এসেছেন!  আপনার স্বামীকে দেখলাম এক্ষুনি বেরিয়ে গেলেন"<br>
            
           —"জীবনে একবার অন্তত কোনও সিদ্ধান্ত একা নেওয়ার সাহস সঞ্চয় করা উচিৎ।  আমি একটা স্কুটার কিনব। আপনি তাড়াতাড়ি করুন, ছেলেকে প্রতিবেশীর কাছে রেখে এসেছি।"<br>
           
            নারীবাদীরা বলবে মাধবীকুট্টির মত ভানু স্কুটার কেনার মতন এত বড় সাহসী একটা  সিদ্ধান্ত  একা নিয়েছে জেনে রঘু খুশি হয়ে, গল্প শেষ হয়ে যাবে... কারণ ধরেই নেওয়া যায় তার পরেই রঘু হঠাৎ করে একজন খুব ভালো "আদর্শ" স্বামী-তে রূপান্তরিত হবে।<br>
            কিন্তু জীবন যেহেতু শিল্পের থেকেও বেশি জটিল তাই রঘু বাস্তবে, ভানুকে ঘরে তুলতে অস্বীকার করে।<br> 
           
           ভানু যে 'তার স্ত্রী' তাকে মনে করিয়ে দিয়ে ধাক্কা মেরে বাড়ি থেকে বেরিয়ে যেতে বলে। ভানু বুঝতে পারে এইটা শুধু শুরু মাত্র। আঘাত প্রতিরোধ করে সে সোজা হয়ে  দাঁড়ায়।<br>
           
            যখন সে সকালে জল আনতে বেরিয়েছিল কখনো ভাবেনি কয়েকমুহূর্তে  জীবন এমন ওলট পালট হয়ে যাবে। রঘুর চোখে সেও "বেশ্যা" প্রতিপন্ন হবে।  <br>
           
           এভাবে হঠাৎ নিজেকে নতুন করে খুঁজে পেয়ে ভানু প্রথম বৃষ্টি ভেজার আনন্দ অনুভব করে। ভাবে, "এতটুকুই! এ আর এমন কি! " <br>
           
           রঘুকে রোহিতের দায়িত্ব বুঝিয়ে, ভানু বলে, "শুধুমাত্র অশান্তি বয়ে বেড়াতে এক ছাদের তলায় থাকা অর্থহীন।"<br>
           
            —"সন্তানকে ছেড়ে  চলে যেতে চাও! তুমি মা!" <br>
           
           —"যদি মা ছেড়েই যায় তাতেই বা কি! ওর সাথে তো ওর 'বাবা' আছে।  'জন্মদাতা'! মা-এর থেকে নিশ্চয়ই সে নিজের সন্তানকে  কম ভালোবাসে না!"...... <br>
           
           এরপর ভানু বাড়ি থেকে চলে যায়, নাকি রঘুকে পেছনে ফেলে স্বমহিমায় বাড়ি, থুড়ি  নতুন সত্ত্বায়, নতুন জীবনে প্রবেশ করে তার  উপসংহারটুকু সাজিয়ে নেওয়ার দায়িত্ব নাহয় পাঠকেরই হাতে দেওয়া হল।<br><br>

           <em style="font-size: 18px;">[মানসী--খ্যাতনামা মালায়ালম সাহিত্যিক]</em>

        </p>
    </div>
</body>

</html>