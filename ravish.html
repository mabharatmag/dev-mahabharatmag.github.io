<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ravish</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">
<body>
    <font3>বলতেই হবে</font3><br>
    <font4>রভীশ কুমার</font4><br>
    <font4>[হিন্দি থেকে অনুবাদ- সৌম্য গোস্বামী]</font4> <br><br>
    
    <p>[রভীশ কুমার একজন প্রখ্যাত সাংবাদিক, বর্তমানে NDTV-র সিনিয়র এগজিকিউটিভ এডিটর পদে কর্মরত। তিনি তাঁর আপোশহীন সাংবাদিকতার জন্য ২০১৯ সালে রমন ম্যগস্যাসে পুরস্কারে ভূষিত। ভারতবর্ষের গণমাধ্যম বর্তমানে একপেশে ও নীতিহীন। প্রায় সব গণমাধ্যমই কেন্দ্রীয় শাসকদলের দলদাসে পরিনত হয়েছে। গণতন্ত্রে গণমাধ্যমের যে ভুমিকা পালন করার কথা ছিল তা এখন প্রায় অবলুপ্ত। এমতাবস্থায়, রভীশ কুমারের প্রতিবাদী স্বর সম্মানের দাবী করে। তাঁকে এই মুহূর্তে ভারতীয় গণমাধ্যমের একমাত্র নৈতিক স্বর বললে অত্যুক্তি হবেনা। এই লেখাটি তাঁর হিন্দি বই- ‘বোলনা হি হ্যায়’র ভুমিকার অনুবাদ। বইটি ‘The Free Voice: On Democracy, Culture and the Nation’ নামে ইংরেজিতেও প্রকাশিত।]  <br><br>
      ২০১৯ সাল, দুনিয়া বেশ অভিনব এক আকারে আমাদের সামনে উপস্থিত হয়েছে। যেসময় আমি এই নতুন ভূমিকাটা লিখতে বসলাম, ঠিক তখনই হোয়াটস্অ্যাপে এই মেসেজটা এল - ' আজ তোর লিঞ্চিং হবে।' লিঞ্চিং শব্দটা ইংরেজিতে লেখা কিন্তু বানানটা ভুল; lynching এর বদলে leanching লেখা হয়েছে। যে লিঞ্চিং এর ভয়াবহতা নিয়ে হরদম আমরা আলোচনা করছি, সেটা কিছু লোকের কাছে খুবই নিত্যনৈমিত্তিক একটা কাজ হয়ে দাঁড়িয়েছে। কারোর সাথে অসহমত হলেই তাকে লিঞ্চ করার মত চিন্তভাবনা মাথায় আসা আজকাল খুবই সাধারণ একটা ব্যাপার যেন। ঝাড়খন্ডে ১৭ই জুন তারিখে তবরেজ আনসারি নামের যুবককে জনতা রাত্রি একটা থেকে সকাল ছয়টা অবধি ল্যাম্পপোস্টের সাথে বেঁধে মারতে থাকে, পুলিশ দেরী করে আসে। তবরেজকে হাসপাতালে নিয়ে যাওয়া হলে ডাক্তার তার ব্লাডপ্রেশারটুকুও মাপার প্রয়োজন মনে করেন না, সে মারা যায়।<br><br>
    
    এরকমই একটা ভিড়ের হাতে দিল্লি লাগোয়া বুলন্দশহরে ইন্সপেক্টর সুবোধ কুমার সিংহের মৃত্যু হয়। ওই অঞ্চলে মহাব গ্রামের একটি ক্ষেতে গোরুর কঙ্কাল দেখে এই ভিড়ের লোকজন হিংস্র হয়ে ওঠে, উনি এই ভিড়টিকে নিয়ন্ত্রণ করার চেষ্টা করছিলেন। এটা ডিসেম্বর ২০১৮ র ঘটনা। তখন এইরকম গোরুর কারণে হিংসার ঘটনা আকছার লেগেই থাকত। কিন্তু যেই আমাদের দেশে গোরুর অবস্থা নিয়ে রিপোর্ট আসা শুরু করল যে এদেশের গোশালাগুলোয় যথেষ্ট খাবার না পেয়ে প্রচুর গোরু মারা যায়, আবার গোরুগুলিকে খোলা ছেড়ে দিলে চাষবাসের প্রভূত ক্ষতি হয়, চাষীরা রেগে যায়, ঠিক তখনই রাজনীতি থেকে গোরু কেমন যেন অপ্রাসঙ্গিক হয়ে পড়ল। কিন্তু গোরুর নামে যেটা হত, সেটা কিন্তু একেবারেই বন্ধ হয়নি, আমি ভয় আর হিংসার কথা বলছি। এখন গোরুর জায়গা নিয়েছে "জয় শ্রী রাম"। ওই একই ভিড়কে এখন "জয় শ্রী রাম" বলানোর জন্য উদগ্রীব হয়ে উঠতে দেখা যায়। এই ভিড় তবরেজ আনসারিকে এসব বলানোর জন্য তাকে মারতেও পিছপা হয়নি। সে কিন্তু "জয় শ্রী রাম" বলেছিল, তাও বাঁচেনি।<br><br>
    
    এই যে "ভিড়", এটাকে সাধারণ একটা শব্দ ভাবলে কিন্তু খুব ভুল ভাবা হবে। এতে অনেক ধরণের লোক থাকে। একদল মারে, একদল চুপ করে দাঁড়িয়ে মজা দেখে, আর একদল নিজেদের মোবাইলে ভিডিও বানায়। সমাজের অনেক নাবালক, বাচ্চা বাচ্চা ছেলেমেয়েরা এরকম হিংসার বশবর্তী হয়ে হয় জেলের ঘানি টানছে বা মোকদ্দমায় ফেঁসে গিয়েছে, তাসত্ত্বেও এঁরা চুপ। এমন উদ্দেশ্যহীন আওয়ারা ভিড়ের পরিমাণ খুব জঘন্যভাবে বাড়ছে। এরা কখন কবে কোথায় পৌঁছে যেতে পারে, কেউই জানেনা।<br><br>
    
    লোকসভায় যখন আসাদউদ্দীন ওয়েসি শপথ নিচ্ছিলেন তখন বারবার "জয় শ্রী রাম" ধ্বনি উঠছিল, এটা কোনো ছোট ঘটনা নয়। এই ধ্বনি কিন্তু রামের প্রতি ভালোবাসা বা শ্রদ্ধা দেখানোর জন্য দেওয়া হয়নি, ওয়েসি কে ভয় পাওয়ানো বা খ্যাপানোর জন্য দেওয়া হয়েছিল। জবাবে ওয়েসি "আল্লাহু আকবর" ধ্বনি দেন। ধ্বনি বনাম ধ্বনির এই যে লড়াই, একে লোকসভার কার্যতালিকার বাইরে তো বের করে দেওয়া গেল, কিন্তু এটাই দেশের রাস্তায় ঘটে চলা এসব ঘটনার উদযাপনে পরিণত হল। সাম্প্রদায়িক কথাবার্তাকে এখন রাষ্ট্রবাদী কথাবার্তার ট্যাগ দেওয়া হয়েছে। ড্রয়িং রুমের মুখরোচক সব আলোচনায় সাম্প্রদায়িকতা নিয়ে তর্ক অনেকটা সেই ভরপেট খাবারের পর মুখশুদ্ধির মত কাজ করে। এমনটা নয় যে সাম্প্রদায়িকতা শুধু নগ্ন রূপেই সামনে আসে, সাম্প্রদায়িকতা বিভিন্ন প্রচলিত সংস্কারেও অনেকখানি জায়গা দখল করে আছে। শুধু যারা পড়াশুনা করা বেকার তারা অত ভালভাবে যুক্তি তর্ক সাজাতে পারেনা, সরাসরি মারে। আর শিক্ষিতরা মারধোরের খারাপ দিকটা বোঝে, তাই তারা অপেক্ষাকৃত শালীন একটা রাস্তা খোঁজে, এই যা পার্থক্য। এনারা নিচু স্বরে কাউকে "সোজা" করার ব্যাপারে বেশি বিশ্বাসী, তাই এদের সমাজ ভাল আর দায়িত্ববান সামাজিক জীবের মর্যাদা দিয়েছে।<br><br>
    
    কোনো কিছুই নতুন নয়। সবই ভারত বা পৃথিবীর ইতিহাসে কখনো না কখনও ঘটেছে। আবার যদি বলি সবই পুরনো, তাহলে সেটা আবার হজম করা মুশকিল। অনেক কিছুই একটা নতুন পদ্ধতিতে হচ্ছে। যেমন, ভারতের একটি অতি জনপ্রিয় খবরের চ্যানেল বলেছিল যে ২০১৯ বিশ্বকাপে ভারত নরেন্দ্র মোদীর ভাগ্যের জোরেই চ্যাম্পিয়ন হয়ে যাবে। নিউজ সঞ্চালকের আওয়াজ চারদিকে যেন প্রতিধ্বনিত হচ্ছিল। এইবার যে লাখ লাখ ঘরে এই চ্যানেল দেখা হষ়, সেখানে যে এই গল্প মুখরোচক আলোচনার অংশ হয়ে যাবে, সেটা বলাই বাহুল্য। ঠিক ওইসময় আরো অনেক ঘটনার খবর ছিল যেগুলো হয়ত প্রধানমন্ত্রী তার ভাগ্য দিয়ে শুধরে দিতে পারতেন, যেমন অর্থব্যবস্থায় মন্দা বা রেকর্ড বেকারত্ব, বিহারে মজঃফরপুরে অ্যাকিউট এনকেফালাইটিসে আক্রান্ত হয়ে ১৪০-এর বেশি শিশুর মৃত্যু, গুজরাটে ভূগর্ভস্থ নর্দমা পরিষ্কার করতে নেমে ৭ জন সাফাইকর্মীর মৃত্যু ইত্যাদি। ভেবে আশ্চর্য লাগে যে সঞ্চালক মহাশয় কিন্তু এসবের জন্য প্রধানমন্ত্রীর ভাগ্যকে দায়ী করার প্রয়োজনই মনে করেননি বা এসব বিষয়ে তার প্রতিক্রিয়া নিয়ে কোনো প্রশ্নও করেননি। এসব চ্যানেলের লাখ লাখ দর্শককে এসব দেখিয়েই চুপ করিয়ে দেওয়া হয়। এঁরা সাংবাদিকতা কি সেটা খুব ভালো করেই জানেন, কিন্তু এঁরা গুরুত্বহীন সাংবাদিকতার সাথে একটা দারুণ সম্পর্ক স্থাপন করে ফেলেছেন।<br><br>
    কিন্তু যেদিন ভারত ম্যাচ হেরে সেমিফাইনাল থেকে ছিটকে গেল, সেদিন প্রধানমন্ত্রীর ভাগ্যও ভারতকে বাঁচাতে পারল না।  তখনও ওনার ভাগ্যের উপর ভরসা করেই সঞ্চালকরা মজা করছিলেন। এরা সাংবাদিকতা করেন না, তাও এরাই সাংবাদিকতার ধামাধারী হয়ে বসে আছেন। এরা কাউকে কোনোরকম জবাবদিহি করার প্রয়োজন মনে করেননা। এদের কাজ হল প্রতিদিন সন্ধ্যেবেলা চ্যানেলে আসা, দুজন বক্তাকে ডেকে তাদের মধ্যে একটা মুরগী লড়াই লাগিয়ে দেওয়া আর আসল খবরগুলোকে চেপে দেওয়া। এখন এই বিকার এত ভয়ানক হয়ে দাঁড়িয়েছে যে এতে নৈতিকতা আর অনৈতিকতা খুঁজতে যাওয়া বৃথা। খারাপ সাংবাদিকতার এমন বিশ্বাসযোগ্যতা কখনোই ছিল না। ভারতের গণতান্ত্রিক কাঠামো ভাঙার জন্য খবরের চ্যানেলগুলো যে পরিশ্রম করেছে, তারই ফলে আজ ভারতের লোকজন কোনো প্রশ্ন না করেই এসব চ্যানেল দেখেন যেগুলো সরকারকে কোনোরকমভাবে প্রশ্ন করে না। চ্যানেলগুলো নিজেদের দর্শকদের একটি বিশেষ রকমভাবে টিভি দেখার জন্য প্রশিক্ষিত করে ফেলেছে। এর ফলে তারা এমন সমস্ত খবর দেখতে অভ্যস্ত হয়ে গেছেন যেখানে তাদের ভালোর জন্য কিছুই দেখানো হয় না। এখানে নির্বাচনে জেতা জনপ্রতিনিধি খুনীদের মালা পারান, মন্ত্রীরা সবার সামনে ডাহা মিথ্যে কথা বলেন আর খবর সঞ্চালক খবরের নামে সরকারের প্রেস রিলিজ পড়েন। কারোরই কোনকিছুতে কিছুই আসে যায় না।<br><br>
    
    কেন্দ্রে দ্বিতীয়বার ক্ষমতায় আসা বিজেপি সরকারের প্রথম বাজেট পেশ হওয়ার পর অর্থ মন্ত্রক নিজেদের কার্যালয়ে প্রেস ইনফরমেশন ব্যুরো(পিআইবি)র কার্ডধারী সাংবাদিকদের বিনা অনুমতিতে প্রবেশে নিষেধাজ্ঞা জারি করেছে। এই সাংবাদিকদের তখনই ভিতরে যেতে দেওয়া হবে যখন কার্যালয়ের আধিকারিক এদের সময় দেবেন। অথচ পিআইবি কার্ড থাকলে সেই সাংবাদিক যখন ইচ্ছে মন্ত্রালয়ে ঢুকতে পারতেন, কাউকে না জানিয়েই আধিকারিকের সাথে দেখা করে আসতে পারেন এবং স্টোরি ফাইল করতে পারতেন, এসবের ছাড় দেওয়া ছিল এতদিন। সেইজন্যই নির্বাচনের ঠিক আগে সোমেশ ঝা'র "বিজনেস স্ট্যান্ডার্ড" এ একটি রিপোর্ট এসেছিল, যেখানে বলা হয়েছিল যে ২০১৭-১৮ তে বেকারত্ব শেষ ৪৫ বছরের মধ্যে সবচেয়ে বেশী। এখন আর এরকম কোনো রিপোর্ট আসা অসম্ভব। অর্থ মন্ত্রক জানিয়েছে যে সাংবাদিকদের বসার ব্যবস্থা আগের থেকে ভালো করে দেওয়া হয়েছে, কিন্তু ভিতরে আসার আগে আধিকারিকের সাথে দেখা করার অনুমতি নেওয়া বাঞ্ছনীয়। এডিটর গিল্ড এই নিয়ে আলোচনা করেছে, কিন্তু ভারতের জনগণের এদিকে যেন কোনো হুঁশই নাই। ২০১৯ এ লোকসভা নির্বাচনের আগে যখন মিডিয়ায় শুধুমাত্র একটাই রাজনৈতিক দলেরই রাজত্ব ছিল, তাদেরই খবর আর গুণগান হত তখনও জনতা গুরুত্ব দিয়ে ভাবেনি যে এসব কেন হচ্ছে। ভারতবর্ষ যদি এতই বিশাল আর মহান গণতন্ত্র হবে, তাহলে তার অন্যতম সবচেয়ে বড় প্রতীক মিডিয়ার মঞ্চে বিপক্ষ কেন অস্তিত্বহীন হয়ে পড়ছে! একতরফা কভারেজের এই জমানায় নির্বাচন কমিশনের কাছেও কিছু আশা করা অন্যায়। খোদ নির্বাচন কমিশনের  উপরেও একতরফা কাজকর্মের অভিযোগ উঠছিল। নিরবাচনবিধী ভাঙার সাথে জড়িত প্রধানমন্ত্রীর সমস্ত মামলার রায় ঘোষণা করতে অনাবশ্যক দেরী করে নির্বাচন কমিশন এটাই প্রমাণ করেছে যে আমরা যে সময়ের মধ্যে দিয়ে যাচ্ছি সেখানে কিছু লোকের সাবধান হয়ে থাকার কোনোই দরকার নেই। এখন সবাই এটাই মেনে নিয়েছে যে অতীতকে ভয় পাওয়ার কোনো কারণই নেই। কারণ দরকার হলেই ইতিহাস পাল্টে দেওয়া যায়, ঘটনা আর সেই ঘটনায় জড়িত মুখগুলোকে জনমানস থেকে আরামসে মুছে দেওয়া যায়। কত সহজে? ধরুন ঠিক ততটাই সহজে যত সহজে সেগুলোকে স্কুলের পাঠ্যবই থেকে সরিয়ে দেওয়া যায়।<br><br>
    
    এখন সংবাদমাধ্যমের গুণমান বিচারের একটাই মানদন্ড, তারা কত ভালোভাবে ক্ষমতাসীন পক্ষের গুণগান গাইতে পারে। ২০১৯ এর ভোটের প্রচারের সময় প্রধানমন্ত্রী মোদীর সাক্ষাৎকারগুলি তার গুণগানের জন্যই দেখা যেতে পারে, তার গুণমান বিচারের জন্য নয়। ভারতের জনতার কাছে যেটুকু প্রশ্ন করার বা আওয়াজ তোলার ক্ষমতা বেচেবর্তে ছিল, সেটাও তারা এমন একটা শক্তির কাছে সঁপে দিয়েছে যাদের পরবর্তী পদক্ষেপ সম্পর্কে এদের কোনো ধারণাই নাই। ক্ষমতাসীনের উপর জনসাধারণের এত গভীর বিশ্বাস আগে কখনও দেখা গেছে কিনা সেবিষয়ে যথেষ্ট সন্দেহ আছে। প্রেসের প্রোপাগান্ডা সত্যে পরিণত হওয়া ভারতীয় গণতান্ত্রিক যাত্রার খুব সহজ একটা অঙ্গে পরিণত হয়েছে। জনতার একটা খুব বড় অংশ আবার বেশ গর্বের সাথে এটা স্বীকারও করেন। সংবাদমাধ্যমের স্বাধীনতার দিক থেকে দেখলে ভারতবর্ষ ১৮০ টি দেশের তালিকায় ১৪২ নম্বরে আছে। এটা শুধু সরকারের জন্য হয়নি, দর্শক আর পাঠকের জন্যও হয়েছে। সেজন্যই যে চ্যানেল বা পত্রিকা যত বেশী সরকারের পা চাটতে পারে, তারা রেটিং আর সাবস্ক্রিপশনের দৌড়ে ততই এগিয়ে থাকে।<br><br>
    
    ভারত সরকার তার নতুন শিক্ষানীতির খসড়ায় বলেছেন যে NAAC অর্থাৎ National Assessment And Accreditation Council এর বিচারে ভারতবর্ষের ৬৮ শতাংশ বিশ্ববিদ্যালয়ের অবস্থা মাঝারি বা তার থেকেও খারাপ। ৯১ শতাংশ কলেজের হালও ওই গড়পড়তা বা তার চেয়ে নীচে। একবার ভাবুন যে এই অতি জঘন্য কলেজগুলি কত পরিশ্রম করে ছাত্রছাত্রীদের কতই না প্রজন্মকে মাঝারি বা তার নীচের মানের তৈরী করেছে; জানার, পড়ার এবং বোঝার যে স্পৃহা সেটাকে ধ্বংস করেছে। আজকে ভারতবর্ষের এই অবস্থার জন্য আমরা আমাদের নতুন প্রজন্মকে, যাতে ছেলে ও মেয়ে উভয়েই শামিল, বেশ কয়েক দশক ধরে এমনভাবে তৈরি করেছি। ওরা আসলে নির্দোষ। ওদের দোষ বলতে এটুকুই যে যখন এইসব হচ্ছিল, ওরা তখন ঘুমাচ্ছিল; আর এখন যখন সবকিছু হয়ে গিয়েছে, তখনও ওদের কোনো হুঁশ নেই। নতুন প্রজন্মের ছেলেমেয়েরা এটা বোঝার চেষ্টাই করেনি যে কোন একটি ব্যবস্থার দরুণ লাখ লাখ টাকা ফী নিয়ে তাদের ইঞ্জিনিয়ার হতে বাধ্য করা হল আর তারপর দশহাজার টাকার চাকরিও তাদের কপালে জুটল না। ওরা এটা বুঝতেই চায় না যে কেন কয়েক বছরের মধ্যে লাখ লাখ ইঞ্জিনিয়ারিং কলেজ খুলল তারপর তড়িঘড়ি বন্ধও হয়ে গেল। যে কলেজে পড়াশুনা করার জন্য তারা ব্যাঙ্ক থেকে কয়েক লাখ টাকা ঋণ নিয়েছে, যেটা হয়ত এখনও শোধ করে উঠতে পারেনি, সেই কলেজ কবেই বন্ধ হয়ে গেছে। আইটি সেলের সাথে যুক্ত সফটওয়্যার ইঞ্জিনিয়াররা কিন্তু সেই গৌরবময় ইতিহাসের অংশ কথনোই হতে পারবেনা যেটা বানানোর জন্য তারা এই মিথ্যা, ঘৃণা এবং মানুষকে বদনাম করার রণনীতিকে হাতিয়ার করছে। যেরকমভাবে তাদের ওই কলেজগুলি বন্ধ হয়েছে, ঠিক সেভাবেই একদিন এই তথাকথিত গৌরবময় ইতিহাসের আস্তাকুঁড়ে তাদের ছুঁড়ে ফেলে দেওয়া হবে।<br><br>  
    
    একটা গণতন্ত্র আসলে সেইসব আদর্শ লোকেদের কাঁধে ভর করে বেঁচে থাকে যারা কিনা এই দুনিয়াকে শ্রেষ্ঠতর উপায়ে বোঝার জন্য উৎসুক। কিন্তু যেদেশের ৯১ শতাংশ কলেজই মাঝারি বা তার থেকে নীচু মানের, আমরা কি সেদেশের ছাত্রছাত্রীদের থেকে প্রজাতন্ত্রের উচ্চতম আদর্শকে প্রতিপালনের আশা রাখতে পারি? ভারতের ৬৫ শতাংশ নতুন প্রজন্মের ছেলেপিলের বয়স যতই ৩৫ বছরের কম হোক না কেন, তাদের ভাবনাচিন্তায় সেই যৌবনের বহিঃপ্রকাশ কি আদৌ দেখা যায়? এদের উপর প্রথমে অজ্ঞতার বোঝা চাপিয়ে দেওয়া হয়েছে, আর সাম্প্রদায়িকতা হল সেই বোঝার উপর শাকের আঁটি। ভারতে অসাম্য বিষয়টাকে শুধু আর্থিক আর সামাজিক দৃষ্টিকোণ দিয়ে দেখা হয়, কিন্তু জ্ঞানের অসাম্যও হেলাফেলা করার জিনিস নয়। আমাদের সমাজে জ্ঞানের অসাম্য এতটাই গভীর শিকড় গেঁড়ে বসেছে যে কোনো ভালো বই পড়েও এসম্বন্ধে আপনার বিশেষ ধারণা হওয়া কঠিন। যুবসম্প্রদায় ১৪০ ক্যারেকটারের ট্যুইট আর পাওয়ারপয়েন্ট বা মীমের ভাষাই বুঝতে পারবে, কারণ তাদের বুদ্ধিবৃত্তির ওইটুকু বিকাশই হতে দেওয়া হয়েছে। <br><br>
    
    যখন ৯১ শতাংশ কলেজই মধ্যমান বা তার নীচের তখন সেখানে পঠনরত কয়েক কোটি ছাত্রছাত্রীর মধ্যে জ্ঞানের একটা গভীর শূন্যতা তৈরী হওয়া খুবই স্বাভাবিক ব্যাপার। হয়ত ভারতে হোয়্যাটসঅ্যাপ ইউনিভার্সিটির এত জনপ্রিয়তার এটাও একটা কারণ। এখানকার চমকদার মীম যুবসম্প্রদায়ের কাছে নতুন একটা বইয়ের মত হয়ে দাঁড়াল যাতে শব্দ কম আর ছবিগুলি বড়ই রোমাঞ্চকর। ওরা ওই চোরাবালি তে ফেঁসে যেতে লাগল। শহুরে বিদ্বানরা যুবসম্প্রদায়ের সাথে ঘটে চলা এই অবিচারের বিষয়ে বেশি কথা বলার প্রয়োজন মনে করলেন না। যারা বলতেন, তাদের সংখ্যা বড়োই কম। যুবসম্প্রদায় জানার জন্য উদগ্রীব হয়ে বসেছিল। কিন্তু তাদের জ্ঞান আহরণের সমস্ত প্রক্রিয়া আগেই বন্ধ করে দেওয়া হয়েছিল। হোয়্যাটসঅ্যাপ ইউনিভার্সিটির মীমগুলো তাদের জানার জন্য  একটা নতুন গৌরববোধ দিল। ভ্রম ও হিংসা সৃষ্টিকারী তথ্যগুলো তাদের ব্যক্তিগত স্মার্টফোনে অতি যত্নের সাথে পৌঁছে দেওয়া হতে লাগল। এ যেন জ্ঞানের হোম ডেলিভারি। এইবার তারা নিজেকে সূচনাসম্পন্ন মনে করতে শুরু করল। যখন তারা গর্ব করার জন্য সত্যিটা জানতে পারল না তখন তারা মিথ্যের মধ্যেই গৌরব খোঁজা শিখে ফেলল। কিছু লোক বুঝতে পারলেন যে এরা ডাহা মিথ্যা কথা বলছে, কিন্তু এর প্রতিবাদ না করে তারা চুপ করে থাকাই মনস্থির করলেন। এতেকরে হল এই যে এখন এদের এই গর্ব তর্কাতীত হয়ে গিয়ে এদের কথা যারা আলোচনা করেন তাদের খ্যাপানো বা আক্রমণ করার হাতিয়ারে রূপান্তরিত হয়েছে।<br><br>  
    
    বলার জন্য জানা খুব দরকার । যখন জানার সমস্ত প্রচেষ্টা বিফল হয়ে যায়, তথ্য কমিয়ে দেওয়া হয় তখন বলার অভ্যেস আপনাআপনিই কমে আসে। খবরের চ্যানেল আর কাগজে কষ্ট করে খেটেখুটে জোগাড় করে আনা খবরের পরিমাণ দিনে দিনে কমেছে। এরকম খবর পড়লে জানার ঔৎসুক্য বাড়ত। যেসব যুবক/যুবতীর কলেজ ওই ৯১ শতাংশ মধ্যমান বা তার নীচের ছিল, বহু হিন্দী কাগজ ইচ্ছা করেই তাদের এখনও সেই মধ্যমেধার করে রেখেছে। লোকে ভাবছে যে মিডিয়া বলছে, কিন্তু আসলে মিডিয়া তো এখন সেটাই বলে যেটা তাদের বলতে বলা হয়েছে। ক্ষমতাসীন পক্ষ এটা জানে যে লোকে না জানলে কিছুই বলতে পারবে না। আর না বললে কাউকে শোনাতেও পারবে না। আর কেউ না শুনলে সেবিষয়ে কথাও এগোবে না। এখন গোটা মিডিয়তন্ত্রের মাধ্যমে যে খবর আপনাদের কাছে পৌছাচ্ছে সেটা আপনার বলার ক্ষমতাকে বেঁধে দিচ্ছে। আপনার বলার দরুণ যে সমস্যা হতে পারে তার সম্ভাবনা কমছে। মা-বাবা তার সন্তানকে বেশি বলতে বা লিখতে বারণ করছেন, অধ্যাপকেরা ছাত্রছাত্রীদের শুধুই পড়াশুনা করতে এবং রাজনীতি থেকে দুরে থাকার পরামর্শ দিচ্ছেন। গোটা সমাজ যেন একসাথে ভারতের মহান গণতন্ত্রকে তামাশায় পরিণত করার জন্য উঠেপড়ে লেগেছে। সেন্সরশিপ আজ কোথায় নেই বলুন দেখি? <br><br>
    মে ২০১৯ এ নির্বাচনের সময় প্রধানমন্ত্রীকে ইন্ডিয়ান এক্সপ্রেস এর রাজকমল ঝা আর রবীশ তিওয়ারি সাক্ষাৎকারের সময় জিজ্ঞাসা করেন যে যখন ক্যাবিনেট বা দলের মিটিংয়ে ভিন্ন ভিন্ন মতামত রাখা হয়, তখন সেই অসহমতি তিনি কতটা বরদাস্ত করতে পারেন? জবাবে প্রধানমন্ত্রী বলেন:<br>
    “..... মনমোহন সিং সরকারের সময়কার মন্ত্রীমন্ডলের বৈঠকগুলির গড় সময়ের ব্যাপারে আপনারা একটু জেনে দেখুন। দেখবেন গড় সময় কুড়ি মিনিটের বেশি নয়। এবার আপনারা আমাদের সময়ের মন্ত্রীমন্ডলের বৈঠকের গড় সময় দেখুন, দেখবেন সেটা অন্তত তিন ঘন্টার কাছাকাছি। মন্ত্রীমন্ডলীর বেশ কয়েকটি প্রস্তাব নিয়ে একাধিকবার আলোচনা হয়েছে। অনেক প্রস্তাব অস্থায়ী মন্ত্রীমন্ডলীর কাছে পাঠানো হয়েছে। এছাড়াও আমরা আমাদের মন্ত্রীমন্ডলীর সমস্ত সদস্যদের সাথে বৈঠক করেছি, যাতে সবাইকে বলার, নিজের মতামত রাখার জন্য আমন্ত্রণ জানানো হয়েছিল। অনেক প্রেজেন্টেশন তৈরী করা হয়েছে, কিন্তু সেগুলো মিডিয়ার জন্য নয়।” <br><br>
    -আর খবরের নামে আমরা কি পাই? <br><br>
    “সেটা আপনাদের সমস্যা। আমি কোন অগণতান্ত্রিক ব্যক্তিত্ব নই। আমি এর আগে তিন ঘন্টা ধরে দিল্লীর ২৫০ জন লোকের সাথে কথা বলেছি যারা আমার সাথে সামনাসামনি কথা বলতে চেয়েছিল। আমি চাই মিডিয়া সরকার আর দেশের মানুষের কথা আরো পারদর্শী ভাবে প্রকাশ করুক। শুধু একগাদা খবর ছাপা হয়ে গেলেই সেটা গণতন্ত্র নয়।” <br><br>
     
    ভাবুন, এটা খোদ প্রধানমন্ত্রীর জবাব। এটা ওনার দেওয়া খুব দুর্লভ সাক্ষাৎকারগুলোর একটার অংশবিশেষ। উনি এই জবাবে প্রেস আর সরকারের সম্পর্কে বদল আনার কথা বলেছেন। হয়ত এটা একটা সংকেত ছিল অর্থমন্ত্রকের পিআইবি সাংবাদিকদের বিনা অনুমতিতে মন্ত্রালয়ে ঢোকার নিষেধাজ্ঞা জারি করার সিদ্ধান্তের। ভেবে অবাক লাগে যে ইন্ডিয়ান এক্সপ্রেস এর নজর এই লাইনগুলোয় কেন পড়ল না! কেন ওঁরা এটাকে ব্যানার বা হেডলাইন বানালেন না। হয়ত কোনো ভুলভ্রান্তি হয়ে থাকবে, এমন তো হতেই পারে। <br><br>
    
    এইসব চলাকালীন সুশীল সমাজের একটা খুব বড় উপলব্ধি হল তথ্যের অধিকার অধিনিয়মের সংশোধন। এখনও অবধি কেন্দ্রে মুখ্য তথ্য আয়োগ আর রাজ্যে আলাদা তথ্য আয়োগ ছিল যারা সরকারের থেকে সম্পূর্ণ স্বতন্ত্র হয়ে কাজ করতে পারত, নিয়ম সংশোধনের পর পুরো ব্যাপারটাই কেন্দ্রের দ্বারা নিয়ন্ত্রিত হবে। তাতে এই গণতন্ত্রে মানুষ যেরকম তথ্য চাইছেন বা যেরকম তথ্য তাদের দরকার সেটা তারা পাচ্ছেন কিনা, এসবে কারোরই কিছু যাবে আসবে না।<br><br>
    
    লোকসভায় বেআইনি গতিবিধি থামানোর জন্য একটি অধিনিয়ম পাশ হয়েছে যার ফলে এখন যে কাউকেই ব্যাক্তিগত স্তরে সন্ত্রাসবাদীর তকমা দেওয়া যেতে পারে। যদিও মূল নিয়মটিতেই সন্ত্রাসবাদী ক্রিয়াকলাপে বাধা দেওয়ার যথেষ্ট ব্যবস্থা মজুত ছিল। একটা উদাহরণ দিই, যারা সন্ত্রাসবাদী গতিবিধির সাথে যুক্ত কোনো সংগঠনের সাথে জড়িত, এমনকি যদি তাদের কাছে কোনো বেআইনি সংগঠনের দস্তাবেজ বা সাহিত্যও যদি পাওয়া যায়, তাহলেই তাকে সন্ত্রাসবাদী তকমা দেওয়া যেতে পারে।<br><br>  
    
    মনু সেবাস্টিয়ানের Livelaw.in এর লেখা থেকে আমরা জানতে পারি যে "একবার যদি কাউকে সরকারীভাবে সন্ত্রাসবাদী তকমা দেওয়া হয়, তাহলে তার সামাজিক জীবন পুরোপুরি ধ্বংস হয়ে যায়"। অর্থাৎ এমন হলে এখন যে কেউ সমাজ থেকে বহিষ্কৃত হতে পারে, তার চাকরি চলে যেতে পারে, মিডিয়ার নতুন শিকারে পরিণত হতে পারে, আর ওই যে কোর্ট কাছারি না মানা ভিড়, যারা নিজের নিয়ম মেনে অপরাধের শাস্তি দেয় তাদের শিকারেও পরিণত হতে পারে। কিন্তু এসবে আর কার কি যায় আসে। যেখানে কোনো নাগরিক নির্ভয়ে জীবনযাপন করতে পারে না, বলতে পারে না, স্বাধীনভাবে চিন্তাভাবনা করতে পারে না, সে গণতন্ত্র কিভাবে বেঁচে থাকতে পারে? <br><br>
    
    ১৯৪৯ সালে জর্জ অরওয়েল তার অন্যতম গুরুত্বপূর্ণ উপন্যাস 1984 লেখেন। আমি এইটি পড়েছি ২০১৯ এ। যে চম্পারণ জেলায় অরওয়েলের জন্ম, আমিও সেখানকারই বাসিন্দা। কিন্তু এই উপন্যাসের প্রতি আমার এত টানের কারণ হল, এর প্রতিটি প্লট আর বিবরণ আজকের দুনিয়ার সাথে বরাবর মিলে যায়। উপন্যাসের একটি চরিত্র প্রতিটি ছাপানো বস্তু থেকে পুরনো শব্দ আর ধ্বনিগুলো মুছে দিতে থাকে, ঠিক যেভাবে আমাদের দেশে আজ গাঁধী আর নেহরু কে নিয়ে কতই না সন্দর্ভ আর স্মৃতিকে মুছে দেওয়ার চেষ্টা চলছে। উপন্যাসে সবজায়গায় টেলিস্ক্রিন লাগানো, সেগুলোর মাধ্যমে জনৈক বিগ বস সাধারণ মানুষের উপর নজর রাখে আর ওই টেলিস্ক্রিন দিয়েই সব খবর ঘোষণা হয়। আজ আমাদের ফোন আর টিভি স্ক্রিনই আমাদের নিয়ন্ত্রণ করার অন্যতম প্রধান হাতিয়ার। হাজারো চ্যানেল আছে, সবকয়টা থেকে একই জিনিস ঘোষিত হয়। একই বিষয়ে সবজায়গায় চর্চা চলে। এই খবরতন্ত্রের মাধ্যমে নাগরিকদের নিয়মিত অনুশীলন করানো হচ্ছে এবং তাদেরকে রোবটে পরিণত করার প্রক্রিয়া জোরকদমে চলছে।<br><br>
    প্রধানমন্ত্রী যতই বলুন যে খবর ছাপা হচ্ছে নাকি হচ্ছে না সেটা দিয়ে গণতন্ত্র নির্ধারিত হয় না, কিন্তু একটি সুষ্ঠু গণতন্ত্রের কল্পনায় তথ্যসম্প্রচার ও তার পবিত্রতা অত্যন্ত গুরুত্বপূর্ণ একটা বিষয়। মানুষ হয়ত প্রধানমন্ত্রীর সাথেই একমত, কিন্তু যখন তারা নিজেদের সমস্যার সম্মুখীন হয় এবং জবাবদিহির প্রয়োজনীয়তা  অনুভব করে, তখন তারা যে ধরণের সংবাদমাধ্যম চায়, সেই সংবাদমাধ্যমের কথাই আমাদের মত মুষ্টিমেয় কিছু সাংবাদিক বরাবর বলে আসছি। আগেও যে এসব খুব আদর্শভাবে ছিল সেটা বলা যাবে না। আর এখন তো ধারেকাছেও নেই। কিন্তু আপনারা যখন পেনশন, বাচ্চাদের বিভিন্ন রকম ফি বা অন্য কোনো অবিচারের জন্য প্রেসের সাহায্য দরকার মনে করেন তখন একবার তো নিশ্চয়ই ভাবেন যে গোটা সংবাদমাধ্যম বিক্রি হয়ে গেছে। এর থেকে এটাই প্রমাণিত হয় যে আপনাদের মনেও মিডিয়ার ওই পবিত্র রূপ এখনও মরেনি, সেটাই আমি আরো বড় হতে দেখতে চাই। শুধু আপনারা কিছুতেই খোলাখুলি বলছেন না যে আপনাদের এই বিক্রীত মিডিয়া চাই না। <br><br>
    
    খবরের চ্যানেল হোক বা সংবাদপত্র, সবার নিউজরুমেই সরকারের ভুত ঘুরে বেড়ায়। বেশ কয়েক বছর ধরেই সরকারের সমালোচনা করা বন্ধ করে দিয়েছেন এরা। প্রধানমন্ত্রীর সাক্ষাৎকারের প্রশ্নগুলি নিয়ে তামাশা করা হয়, কিন্তু জনতার একটা বড় অংশ ওইগুলোকেই প্রশ্ন হিসেবে ধরে নিয়েছেন - আম কিভাবে খান? পার্স রাখেন কিনা? আপনার স্বভাবে এই ফকিরি কিভাবে এল? ২০১৯ লোকসভা নির্বাচন চলাকালীন কিছু ফিল্মস্টার আর একজন প্রসিদ্ধ গীতিকার এই প্রশ্নগুলি জিজ্ঞাসা করেছিলেন। এমন একটা দেশে যেখানে বিভিন্ন অসমানতা আর বৈচিত্র্যের মধ্যে মাথা উঁচু করে বেঁচে থাকাটাই আশ্চর্যের, এরকম বিষয়ে হাজারো প্রশ্ন করা যায়। তাসত্বেও "আপনি আম কিভাবে খান?"- জাতীয় প্রশ্ন সম্বলিত সাক্ষাৎকার মিডিয়ায় জায়গা করে নেয়, জনপ্রিয় ও হয়। এর কোনোরকম উল্লেখযোগ্য বিরোধও কেউই করেনি। এজন্যই যখন অর্থমন্ত্রক মান্যতাপ্রাপ্ত সাংবাদিকদের বিনা অনুমতিতে ভেতরে প্রবেশে নিষেধাজ্ঞা জারি করেন, তখনও তেমন কোনো ঝামেলা হয়নি। <br><br>
    আপনি ট্যুইটারে সংবাদমাধ্যমের সঞ্চালক আর সম্পাদকদের হ্যান্ডেলগুলি একটু খুঁটিয়ে দেখুন। এদের ট্যুইটার হ্যান্ডেল থেকে শুরু করে প্রোগ্রামগুলির নাম, সবকিছুই দেখুন। মাসের পর মাস একটাও প্রশ্ন খুঁজে পাবেন না। নিউজরুমে এমন বহু সম্পাদক আছেন যারা হয়তো বেশ কয়েক মাস একটাও খবর করতে পারেননি। কিন্তু সকাল সন্ধ্যা সরকারের বিভিন্ন পদক্ষেপের গুণাবলী বর্ণনা করে প্রধানমন্ত্রীকে অভিনন্দন জানাতে পেছপা হন না। এতেই তাদের চাকরী আরো সুরক্ষিত হয়ে যায়। প্রধানমন্ত্রীও কয়েকদিন পর এমন সাংবাদিকদের ফলো করা শুরু করে দেন। এটাই তাদের কাছে বিশাল একটা প্রাপ্তি হয়ে দাঁড়ায়। কিছু সাংবাদিক তো ট্যুইট করতে শুরু করে দেন যে আপনি আমাদের ফলো করেননি। সরকার আর সাংবাদিকরা নিজেদের মধ্যে ফলো আর লাইক ভাগাভাগি করছেন। এগুলো যেন নতুন ধরণের তিলের নাড়ু। এখন গুরুত্বপূর্ণ হয়ে থাকাটাই সবচেয়ে বড় চ্যালেঞ্জ। <br><br>
    ভারতের লোকপ্রিয় আর শক্তিশালী প্রধানমন্ত্রীকে দিয়ে ট্যুইটারে নিজের অ্যাকাউন্ট ফলো করানোর যে লোভ, সেটা মনে হয় এ প্রজন্মের সাংবাদিকদের সবচেয়ে বড় লালসা। এটা দেখা উচিত যে প্রধানমন্ত্রী যেসব সাংবাদিকদের ফলো করেন, তারা আগের পাঁচ বছর কেমন সাংবাদিকতা করেছেন। এমন কি রিপোর্ট তারা লিখেছেন যার জন্য ভারতের প্রধানমন্ত্রী তাদের ফলো করেন। যাহোক, ভারতের প্রধানমন্ত্রী এমন অনেককেই ফলো করেন যারা সোশ্যাল মিডিয়ায় লোকজনকে গাল দিয়ে বেড়ান। নিজের কার্যক্রমে বিপক্ষকে চ্যালেঞ্জ ছোঁড়েন। প্রতিদিন এরা কোনো একজন লিবারাল কে খোঁজেন। এদের ভাষা দেখুন। এগুলো শুধুমাত্র গুন্ডা আর বদমায়েশদের ভাষা ছাড়া আর কিছুই না।<br><br>
    এখন নিউজরুমে কেউ জানতেও চায় না যে খবর কোনটা বা খবর কোথায়? সাংবাদিকতার পুরো সিস্টেমটাকেই ধ্বংস করে দেওয়া হয়েছে। শুধু সম্পাদকরা বেঁচে আছেন। তাদের নামের আগে সিনিয়র গ্রুপ এডিটর, গ্রুপ এডিটর, সিনিয়র ম্যানেজিং এডিটর, ম্যানেজিং এডিটর, ন্যাশনাল এডিটর, পলিটিক্যাল এডিটর, অ্যাসোসিয়েট এডিটর ইত্যাদি বসানো হয়। এগুলো ছাড়াও এখন আরো অনেকরকম সম্পাদক পদ তৈরী করা হয়েছে। এবার একজন সম্পাদক তো আর আরেকজন সম্পাদককে জিজ্ঞাসা করতে পারে না যে " খবর কোথায়, তুমি কেন এতদিন ধরে কোনো খবর করতে পারোনি?" সংবাদমাধ্যমের নিউজরুমে এখন একটাই কাজ হয়। বিতর্কের বিষয় ঠিক করা। জনগণও একেই সাংবাদিকতা মনে করতে শুরু করেছেন। তারাও এখন বলেন যে "আমাদের এখানে এই যে ঘটনাটা ঘটল, এর উপরেও একটা বিতর্ক হোক।" তারা এই দাবি তোলেন না যে " এই ঘটনাটার একটা খবর হোক।" সাধারণ মানুষ যতক্ষণ না নিজে ভুক্তভোগী হচ্ছেন, ততক্ষণ তাদের কিছুই যায় আসে না এসব বিষয়ে। যখনই তারা নিজে ফেঁসে যান, তখন সাংবাদিক খুঁজতে শুরু করেন। জুলাই ২০১৯ এ রেলওয়েজের অনেক জোনেই হরতাল পালিত হয়েছিল। হাজার হাজার রেলকর্মচারী এতে অংশ নিয়েছিলেন। যখন মিডিয়া কোনো রকম কভারেজ দিল না, তখন তারা হোয়াটসঅ্যাপে মেসেজ ঘোরানো শুরু করলেন যে মিডিয়া পুরো বিক্রি হয়ে গেছে। অথচ এরাই আগে এই বিক্রীত মিডিয়ার নিয়মিত গ্রাহক ছিলেন। যখন ওনাদের খবরের কভারেজ হল না, তখন তারা উপলব্ধি করলেন যে মিডিয়া বিক্রি হয়ে গেছে। আসলে মুখ্যধারার মিডিয়াগুলিই মানুষের অবস্থা এরকম করে দিয়েছে। তারা নিজেদের সমস্যার ভিডিও বানান, কিন্তু সেগুলি তারা নিজেরা বাদে কেউই দেখতে পায়না। <br><br>
    
    আমাকে বহু লোক রোজই ফোন করে বলেন যে তারা দেখেন তো অন্য চ্যানেল, কিন্তু আমি যাতে তাদের সমস্যাগুলো নিয়ে কথা বলি। এর থেকে এটা পরিষ্কার বোঝা যায় যে এরা জানেন কোনটা সাংবাদিকতা আর কোনটা সাংবাদিকতা নয়। তাসত্ত্বেও তারা ওই চ্যানেলই দেখেন যেগুলি তাদের মতে সাংবাদিকতা করে না। খবরের চ্যানেলগুলি জনতার একটা বড় অংশকে নিজের ত্রুটিবিচ্যুতিগুলোর সাথে অভ্যস্ত করিয়ে ফেলেছে। জনতা অর্থাৎ দর্শক এখন ওই চ্যানেলের সাথেই নিজেদের অ্যাডজাস্ট করে ফেলেছে। খবরের চ্যানেল এখন জনগণকে একটি বিশেষ রাজনৈতিক মতাদর্শে দীক্ষিত করতে শুরু করেছে। <br><br>
    
    সাংবাদিকতা করা এখন বড়ই কঠিন হয়ে পড়েছে। আগে সাংবাদিকদের বক্তব্য ছিল যে ৯টা থেকে ৫ টার গতানুগতিক চাকরি তাদের ভালো লাগেনা বলে তারা এই জীবন বেছেছেন। এখন এইটাও শুধু একটা চাকরি হয়েই রয়ে গেছে। নিউজরুমে সাহসের বড়োই অভাব দেখা দিয়েছে। ভিটামিন ডি র অভাব শুধু শরীরে নয়, ভাবনাচিন্তায়ও প্রকট হয়ে উঠছে। সাংবাদিকদের যখন তখন বের করে দেয়া হচ্ছে, তাদের আর্থিক নিরাপত্তা আজ প্রশ্নের সম্মুখীন। খবরের কাগজ আর চ্যানেলগুলোকে সরকার এখন বিজ্ঞাপন আটকে দিয়ে শাস্তি দেয়। যদিও সরকার যে বিজ্ঞাপন বন্ধ করে তাদের শাস্তি দিচ্ছেন, এই খবরও ওইসব সংবাদপত্র রাখে না। ওদের এই খবর অন্য ওয়েবসাইটগুলো ছাপছে যারা মুখ্যধারার মিডিয়ার মত হতে চায় না। মিডিয়া প্রতিষ্ঠানগুলির অবস্থা বড়ই সুন্দর। গলে পচে যাচ্ছে, কিন্তু গান গেয়ে চলেছে। <br><br>
    
    ২০১৯ এর জনাদেশ কি সাংবাদিকতার বিরুদ্ধে করা সমস্তরকম প্রশ্নকে খেলো প্রমাণ করে দিয়েছে? এর কোনো অন্তিম জবাব দেওয়া তো সম্ভব নয়, কিন্তু মনে হয় জনগণ সাংবাদিকতার স্বাধীনতার ব্যাপারটাকে গুরুত্বই দেননি। তাদের কাছে সংবাদমাধ্যম বিক্রি হয়ে যাওয়া বা কোনো সাংবাদিকের সরে যাওয়ার ব্যাপারটা এমন কিছু বড় সমস্যা নয়। কোনো গণতন্ত্রেই সরকারের মূল্যায়ন বিক্রীত মিডিয়ার দ্বারা করা সম্ভব না, কিন্তু ভারতে সেটাই হয়ে চলেছে। প্রেসের স্বাধীনতার দায়িত্ব আসলে কার? দু-চারজন সাংবাদিকের না পুরো সমাজের? এই প্রশ্নের উত্তর পাওয়া এখনও বাকি। <br><br>
    
    যতই ক্ষমতাসীনের করিডোরের গলিঘুঁজিতে হওয়া ব্যবসায়িক আদানপ্রদানের দরুণ প্রেসের স্বাধীনতার প্রশ্নকে হত্যা করা হোক না কেন, একদিন এই প্রশ্নই জনগণের রুটুরুজির প্রশ্ন হয়ে ফিরে আসবে। যতক্ষণ মানুষ ক্ষুধা অনুভব করবে, বলার জন্যে উদগ্রীব হবে, ততক্ষণ সে জানার জন্য ছটফট করবে। আজ লোকে ঘুমাচ্ছে, কাল জাগবে। তখন তারা জিজ্ঞাসা করবে যে ভারতের গণতন্ত্র মহান কিকরে হতে পারে, যেখানে তার মিডিয়ারই হাবভাব চাকরের মত। সাংবাদিকের ছদ্মবেশে খবর সঞ্চালকরা গুন্ডার মত কথা বলেন। <br><br>
    
                                 
    
    একটা বইয়ের ভূমিকা সংবাদপত্রের রিপোর্টের মত কেন লিখলাম? যখন সংবাদপত্রে খবরই ছাপা হয় না তখন সে জায়গাটা বইয়ের ভূমিকা বা প্রস্তাবনাকে নিতেই হয়। কারণ যারা বই পোড়ায়, তারা এই জায়গাগুলো বড় একটা লক্ষ্য করে না। এইজন্যই বইয়ে যা লেখা যাচ্ছে না, সেসব ভূমিকায় লিখে দেওয়া উচিত। যদিও আমি আশা করছি যে যারা আমার বিরোধী, তারাও এ বইটি খুলবেন এবং পড়বেন। তারা এই বইয়ে লেখা কথাগুলোর সাথে একমত হলেন কিনা সেটা বড় কথা নয়। আমি শুধু চাই তারা এ বইটি পড়ুন। শুধু এটাই নয়, তারা যাদের বিরোধিতা করেন তাদের সবার লেখা বই পড়ুন। সবারই নিজের বিরোধী মতাদর্শের বইপত্র পড়া উচিত, যাতে নিজের মতের সপক্ষে যুক্তি আরো জোরালো হয়। কিছু না জেনে কোনো কিছুরই সমর্থন বা বিরোধিতা করা ঠিক নয়। <br><br>
    
    আমার এই বই ইংরেজিতে হাজার হাজার পাঠকের কাছে পৌঁছেছে। ওই সমস্ত উদারমনা পাঠকদের ধন্যবাদ আমার লেখা পড়ার জন্য। মারাঠী আর কন্নড় ভাষার পাঠকদেরও ধন্যবাদ বইটি নিজের ভাষায় পড়ার জন্য। এই বইটি এর আসল ভাষায় লেখা, হিন্দীতে। তিনটি ভাষায় যাত্রা করার পর আর দুটি নতুন অধ্যায় যোগ করে। ইংরেজি সংস্করণের সম্পাদক রবি সিংহ’কে কৃতজ্ঞতা জানাই, এ বইটি তারই ভাবনার ফসল। <br><br>  
    
    
    
    <b>অনুবাদকের কথা:</b> উপরের লেখাটি প্রখ্যাত সাংবাদিক রভীশ কুমার এর " বোলনা হি হ্যায়" বইটির ভূমিকার বাংলা অনুবাদের একটি প্রচেষ্টা। মূল লেখাটি হিন্দীতে, রাজকমল পেপারব্যাকস থেকে প্রকাশিত। এছাড়াও এর মারাঠী, ইংরেজি ও কন্নড় অনুবাদ আছে। 
      
    </p>  
</body>
</html>