<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>nari</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">

<body>
    <font3>নারী-কবিতার আলোকে নারীচেতনার ক্রমমুক্তি</font3><br>
    <font4>শ্যামলী মিশ্র  </font4><br>
    <div>
        <!-- AddToAny BEGIN -->
        <div class="a2a_kit a2a_kit_size_32 a2a_default_style" style="padding: 15px;">
            <a class="a2a_dd" href="https://www.addtoany.com/share"></a>
            <a class="a2a_button_facebook"></a>
            <a class="a2a_button_email"></a>
            <a class="a2a_button_whatsapp"></a>
            <a class="a2a_button_telegram"></a>
            <a class="a2a_button_facebook_messenger"></a>
        </div>
        <script>
            var a2a_config = a2a_config || {};
            a2a_config.onclick = 1;
        </script>
        <script async src="https://static.addtoany.com/menu/page.js"></script>
        <p style="text-align: justify; padding: 15px;">
            পুরুষসর্বস্ব জগতে নারী নির্বোধ,অপবিত্র, কামসামগ্রী, নরকের দ্বার । আর পুরুষ সৃষ্টিশীল ও মননশীল, নারীর মেধা বা বুদ্ধি সম্পর্কে পুরুষের মনে কোনকালেই সম্ভ্রমবোধ ছিল না । পিতৃতন্ত্র নারীর শরীর মন আত্মাকে চিরকাল সতীত্বের শৃঙ্খলে বেঁধে রাখতে চেয়েছে । বাংলা সাহিত্যের জন্মলগ্ন থেকেই নারীর অবমাননাকর অবস্থান নানাভাবে ধ্বনিত হয়েছে । অজস্র উদাহরণের মধ্য থেকে হরিদেব রচিত শীতলামঙ্গলের একটি দৃষ্টান্ত- <br><br>
            ‘নারী হইয়া পুরুষের সেবা নাই করে  <br><br>
            সাত জন্ম হয় তার বেবস্যের ঘরে ।’ <br><br>
             অবক্ষয়িত চিন্তার উত্তরাধিকার নিয়ে বাঙালি উনিশ শতকে পদার্পণ করে । পাশ্চাত্যের প্রভাব সত্ত্বেও নারীর অবস্থানের বিশেষ পরিবর্তন ঘটেনি । সেইসময় গৌরবজনক আবির্ভাব ঘটে রামমোহন, বিদ্যাসাগরের মতো আলোকপ্রাপ্ত মানুষদের । তাঁদের হাত ধরেই নারী চেতনার উন্মেষ ঘটে এবং সাহিত্যে নারী গুরুত্ব পেতে শুরু করে । তবে কয়েকজন সংবেদনশীল পুরুষ ব্যতিক্রম হলেও নারীসত্তার প্রকৃত মূল্যায়ন অধিকাংশ পুরুষ-কবি, শিল্পী, লেখকের কাছে ছিল অধরা । পিতৃতন্ত্র নির্দেশিত জগত ছেড়ে তাঁরা বেরোতে পারেননি । জন্ম-রোম্যান্টিক রবীন্দ্রনাথও পুরোপুরি নারী ব্যক্তিত্বের উদ্ভাসন চাননি । বাস্তব নারী তাঁর চোখে কল্যাণী, গৃহিনী, আর প্রতিমায়িত নারী মানস সুন্দরী, এর বাইরে নারীর অন্য কোন ভূমিকা তিনি স্বীকার করেননি । <br><br>
            ‘কোন ক্ষণে<br>
            সৃজনের সমুদ্র মন্থনে<br>
            উঠেছিল দুই নারী<br>
            অতলের শয্যাতল ছাড়ি ।<br>
            একজনা উর্বশী, সুন্দরী,<br>
            বিশ্বের কামনা-রাজ্যে রানী<br>
            স্বর্গের অপ্সরী ।<br>
            অন্যজনা লক্ষ্মী সে কল্যাণী,<br>
            বিশ্বের জননী তারে জানি,<br>
            স্বর্গের ঈশ্বরী ।’ <br><br>
            রবীন্দ্রনাথ মনে করতেন নারী হবে কল্যাণী গৃহলক্ষ্মী পুরুষের প্রেরণাস্বরূপ, আর পুরুষ কবি, শিল্পী, বিজ্ঞানী, শাসক প্রভৃতি ভূমিকায় অভিনন্দিত । রবীন্দ্র পরবর্তী কবিদের কলমও ছিল পিতৃতন্ত্র প্রভাবিত । সময়ান্তরে সে বিষয়ে আলোচনা করা যাবে । <br><br>
             মেয়েরা আদৌ কবিতা লিখতে পারে কিনা সে বিষয়ে সন্দেহ প্রকাশ করেছেন রবীন্দ্রনাথ থেকে শক্তি চট্টোপাধ্যায় পর্যন্ত । এ সম্পর্কে সুতপা ভট্টাচার্যের বিশ্লেষণ-‘সত্যিই তো মেয়েরা কল্পনা করতে পারেই না । কবিতা লিখতে চায় যদি কোন মেয়ে তবে হয়তো তার বালিকা বয়সেই অনুভব করে নিজের কল্পনাশক্তির সীমা...। কিন্তু এমনটাই তো হবার কথা । কল্পনা যে করে সেই বিষয়ীকে নিজের মধ্যে চিনে নেওয়া মেয়েদের পক্ষে কি সহজ? যে ভাষা দিয়ে সে কল্পনা করবে, যে ছবি দিয়ে সে কল্পনা করবে, সেই ভাষা সেই ছবি পুরুষ-পোষিত সমাজের তার সাহিত্যের । সে ভাষা সে ছবি মেয়েদের শেখায় পুরুষ নির্দেশিত এক ভুল ঐকাত্ম্য । সাহিত্যের পরম্পরা থেকে মেয়েরা সাধারণত সেই ভুল ঐকাত্ম্য গ্রহণ করে এবং প্রতিফলিত করে । নিজেকে বিষয়ী হিসেবে জানতে গেলে কোন মেয়েকে ঘুরে দাঁড়াতে হয় সেই পরম্পরার বিপরীত মুখে’(মেয়েলি পাঠ)<br><br>
             জৈবিক অস্তিত্বকে নান্দনিক সত্তায় পরিণত করার প্রক্রিয়া সহজ ছিল না । মেয়েরা কবিতা লিখছে শুনে উনিশ শতকের অধিকাংশ পুরুষের মনোভাব ছিল ‘আরশোলার পাখি হওয়ার ইচ্ছে হয়েছে । স্বয়ং বঙ্কিমচন্দ্রের কমলাকান্ত বলেছিল, ‘নারিকেলের মালা বড় কাজে লাগে না, স্ত্রীলোকের বিদ্যাও বড়ো   নয় ।’ সে সময়ের নারীরাও ভীরু পদক্ষেপে সাহিত্যের আঙিনায় প্রবেশ করেছিলেন স্বাভাবিকভাবেই । স্বর্ণকুমারী দেবী, কামিনী রায়, গিরিন্দ্রমোহিনী দাসী প্রমুখ উনিশ শতকীয় কবির জগত ছিল পিতৃতন্ত্র প্রভাবিত । নারীসত্তার স্বতন্ত্র তাৎপর্য স্পষ্ট হয়ে উঠতে আরও কিছুটা সময় লেগেছিল । <br><br>
             কবিতা সিংহ ( ১৯৩১- ১৯৯৮) নারীসত্তার দ্রোহ যন্ত্রণাকে প্রকাশ করেছেন কবিতার মধ্য দিয়ে । কবিতাই তাঁর কাছে পিতৃতান্ত্রিক সর্বগ্রাসী প্রতাপকে প্রতিহত করার প্রধান আয়ুধ । নারীর নিজস্ব অভিব্যক্তির প্রতিস্রোত বইয়ে দিয়েছেন তাঁর দুঃসাহসী উচ্চারণে । স্তন, জরায়ু, রজঃস্রাব, নিষিদ্ধ যৌন সম্পর্ক, ব্যভিচার ইত্যাদি বিষয়ে কবিতা লিখে তিনি বাধ্যতামূলক নৈঃশব্দ্যের অলিখিত বিধি ভেঙে দিয়েছিলেন । কবিতা সিংহ যৌন অভিজ্ঞতার অনুষঙ্গকে পীড়নের হাতিয়ার হিসেবে ব্যবহার করেছেন-
            ‘হবো না শিমুল শস্য সোনালি নরম<br>
            বালিশের কবোষ্ণ গরম ।<br>
            কবিতা লেখার পরে বুকে শুয়ে ঘুমোতে দেব না ।<br>
            আমার কবন্ধ দেহ ভোগ করে তুমি তৃপ্ত মুখ,<br>
            জানলেও না কাটামুন্ডে ঘোরে এক বাসন্তী অসুখ’ ( না )  <br><br>
             পিতৃতন্ত্রের প্রগাঢ় ছায়া থেকে নিষ্ক্রান্ত হয়ে কবিতা নারীর অন্তর্লীন যন্ত্রণার প্রতিবেদন রচনা করেন-<br><br>
            ‘সারা দেহ ফালাফালা,ঢুকে গেছে জলের সোয়াদ<br>
            টিনের তোবড়ানো মগে,কলকাতার কলঘরে<br>
            উদোম সাগরে<br>
            জলের নিকট হতে এ দেহের নিস্তার হল না-’ <br><br>
             কবিতা সিংহই প্রথম আমাদের জানান, ‘অশ্রু আর মূত্র একই উপাদানে গঠিত কিন্তু বিভিন্ন পাইপে যায় চক্ষু আর শিশ্ন অভিমুখে ।’(ইচ্ছাময়ীর ইচ্ছা হলে) কবিতা মনে করেন, ‘কাব্যের ঈশ্বর নেই আছেন ঈশ্বরী ।’পুরুষের গড়ে তোলা সাংস্কৃতিক ঐতিহ্য সামাজিক বিধির অনুষঙ্গের বিপরীতে গিয়ে তিনি নারীর স্বতন্ত্র বাকবন্ধ, রূপক গড়ে তোলেন । কখনো কখনো তীর্যক শ্লেষ হয়ে ওঠে হাতিয়ার-<br><br>
            ‘আমরা ভ্রূণ না ভ্রূণা<br>
            আমাদের জন্ম দিও না মা<br>
            মা আমার জেনেশুনে কখনো উদরে <br>
            ধরো না এ বৃথা মাংস<br><br>
            …<br><br>
            হলুদ বসন্ত পাখি ডাকুক নির্ভীক স্বরে<br><br>
            ... <br><br>
            গেরস্তের ঘরে ঘরে<br>
            খোকা হোক । খোকা হোক । শুধু খোকা হোক ।’ <br><br>
             কবিতা সিংহ আদর্শ পুরুষের ছবি আঁকেন ‘স্বয়ংক্রিয়’ কবিতাটিতে । নির্মাণ করেন এক বিকল্প পুরুষ । কবিতাটিতে তিনি বলেন সেকেন্ড হ্যান্ড বাজার থেকে দারুণ সস্তায় কিনতে পাড়া যাবে এমন এক বিকল্প পুরুষের কল্প বৈজ্ঞানিক মডেল যাতে ‘একশো চুম্বন পাবে এই লাল সুইচ জ্বালালে / চারশত তোষামোদ, কবিতার উদ্ধৃতি সমেত / আলিঙ্গন / যৌনক্রিয়া / মুগ্ধ চোখে চেয়ে থাকা খয়েরি গোলাপি নীল’ এইসব বিবিধ বোতামে পাওয়া যাবে ‘ বারো ঘন্টা নাগাড়ে সমানে / মাত্র এক লিটারের পবিত্র ডিজেল বিনিময় ।’ নবনীতা দেবসেন ‘স্বয়ংক্রিয়’ কবিতাটি সম্পর্কে মন্তব্য করেন যৌন প্রসঙ্গের কবিতা হলেও ‘ অত্যন্ত শক্তিশালী কবিতা ভাষায় অথবা ভাবনায় অশ্লীল কবিতা নয় ।’ <br><br>
             ষাটের দশকের কবি বিজয়া মুখোপাধ্যায় (১৯৩৭-২০০০) নারীর মনন-চিন্তন-অপ্রাপ্তি-দীর্ঘশ্বাস বিষয়েই কবিতা রচনা করেছেন । বিজয়ার কবিতায় নারীবিশ্বের ছায়া গাঢ়তর । সংস্কৃত সাহিত্যে প্রগাঢ় জ্ঞানের অধিকারী বিজয়া পুরান চরিত্র গার্গীর জীবনকথাকে পুনর্নির্মাণ করেছেন । গার্গীর দ্রোহ, হাহাকার, একালের প্রান্তিকায়িত নারীর অবস্থানকেও যেন স্পষ্ট করে-<br><br>
            ‘ইতিহাসপূর্বে আছে,মধ্যে গাঢ় দীর্ঘ হাহাকার<br>
            শুনতে পেয়েছ গার্গী?<br>
            কতদূরে তুমি, ধরো হাত ।<br><br>
            ... <br><br>
            বর্ণান্ধ পুরুষকুল একঘরে করেছে আমাকে <br>
            পছন্দ করেনি তোমাকেও ।<br>
            …<br><br>
            ধীমান পুরুষমধ্যে যে-আমি একাকী<br>
            সে আমি না, তুমি<br>
            সে-ই তুমি, পুরুষের প্রত্যহের একমাত্র ভয় ।’ <br><br>
             পিতৃতন্ত্রের নিরেট ও নির্বাধ কর্তৃত্ব বিজয়াকে পীড়িত করেছে । নারী জীবনের নিরবচ্ছিন্ন দুর্গতি তিনি প্রত্যক্ষ করেছেন গভীর মমতায় । কখনো কখনো সামাজিক নানান অসংগতিকে ব্যঙ্গের মাধ্যমে প্রকাশ করেছেন-<br><br>
            ‘তুই তোর ঘর গুছিয়ে নে<br>
            প্রদীপের সলতে পাকা<br>
            মনে রাখিস পুঁটি<br>
            এই তোকে ছেলে মানুষ করতে হবে<br>
            ধিঙ্গিপনা তোকে কি সাজে, ছি ।’(পুঁটিকে সাজে না)<br><br>
             সবসময় ব্যঙ্গ এতখানি মৃদু নয় । কোথাও কোথাও এমন শানিত যে লিঙ্গরাজনীতির ওপর তীব্র কষাঘাত করে । এই ধরনের কবিতার মধ্যে উল্লেখযোগ্য কবিতা হল ‘পুরুষ’-<br><br>
            ‘আঙুল ঘোরালে যারা ছুটে আসে<br>
            উচ্ছিষ্ট হতেই ভালোবাসে, ধর্ষণে কৃতার্থ হয়<br>
            তারা জানে রমণী কামিনী নারী<br>
            অঙ্গনা বনিতা চিররমা ।’  <br><br>
              পিতৃতন্ত্র চিরকাল শিল্প, সংস্কৃতি,অর্থনীতি,দর্শন, বিজ্ঞানের জগত থেকে নারীকে নির্বাসন দিয়েছে । নারী তাই বিধি নিষেধের ঊর্ধ্বে উঠে নিজের অবস্থান সম্পর্কিত যথার্থ নিশ্চয়তা অনুভব করতে পারে না । বিজয়া অবদমনের বিরুদ্ধে প্রতিরোধের যুক্তিশৃঙ্খলাকে প্রতিষ্ঠা করেছেন ‘তাঁতবস্ত্র’ কবিতায়-<br><br>
            ‘শাড়ি পরে স্বামী গৃহে যাও মেয়ে,জানবে না বুনট<br>
            জানলে ফাঁস হয়ে যাবে,-চক্ষুদান দেখবে না কন্যাকে ।<br><br>
            …<br><br>
            জানা অপরাধ তোর ও তির্যক ধানছড়া, বিছা-<br>
            কালচর্চা পুরুষের, উপার্জনও পুরুষের হাতে ।’  <br><br>
             আবার শারীরিক শুচির কারণ দেখিয়েও মেয়েদের উৎপাদনশীল কাজ থেকে দূরে সরিয়ে রাখা হয়-<br><br>
            ‘তা ছাড়া, তুমি তো মেয়ে শুদ্ধ দেহে থাকো না সর্বদা<br>
            গৃহদেবতার মতো বস্ত্র, তাঁর পবিত্র বয়ন<br>
            টানাপোড়েনের গরমিলে তুমি এসো না কখনো<br>
            সোনা মেয়ে ।’ <br><br>
             বিজয়া প্রান্তিকায়িত নারীর অন্তর্বেদনাকে গভীর সূক্ষ্মতায় প্রকাশ করেছেন । অনুভূতি যতই পরিশীলিত হোক না কেন কবিতার মধ্য দিয়ে তিনি শ্লেষ ও যন্ত্রণাকে ভাষারূপ দিয়েছেন । <br><br>
             দেবারতি মিত্রের (১৯৪৬-) কবিতার জগত সাধারণভাবে লিঙ্গনিরপেক্ষ হলেও কখনো কখনো নারীর নিজস্ব স্বরের বহিঃপ্রকাশ অনুভব করা যায়-<br><br>
            ‘আমার খুলতে কোন দ্বিধা নেই,<br>
            নিজেকে দেখাতে ।<br>
            বরং নিশ্বাস ফেলে বাঁচি<br>
            যদি বিম্ব এসে পড়ে-<br>
            বিভ্রম, অসংখ্য বাঁক আমি চাই<br>
            যাতে গাছ বসন্তকালীন<br>
            ময়ূর পেখম বলে মনে হয়’ (পাখা খোলা মন ) <br><br>
            যৌনতার নারীকেন্দ্রিক বয়ান রচনা করেছেন দেবারতি । চিত্রকল্পের আশ্চর্য ব্যবহারে তাঁর রচনায় রতিক্রিয়া দিব্যবিভা প্রাপ্ত হয়-<br><br>
            ‘প্রিয়তম পুরুষটি এক পা একটুখানি উঁচু করে... / দিয়ে শুরু হয় কবিতা, এবং কিছু পরে / সুকুমার ডৌলভরা মাংসল ব্রঞ্জের উরু / হঠাৎ সচল হয়ে দাকে তরুণীকে’-<br><br>
              সাহিত্যে পুরুষকেন্দ্রিক যৌনতার বিপরীতে দেবারতি মিত্রের কথনভঙ্গি আমাদের স্তম্ভিত করে, অন্ধ পিতৃতান্ত্রিকতার মূল ধরে যেন নাড়া দেয় । পুরুষের ভাষা, চেতনা থেকে অতিক্রান্ত হয়ে নারীর স্বতন্ত্র পরিসর, হাহাকার তাঁর কবিতায় অনন্য হয়ে ওঠে-<br><br>
            ‘গর্তে শ্বাস, গর্তে বাস, গর্তে হাহাকার<br>
            অখন্ড গোপন কুয়ো, বিন্দুর আকারে ছায়া<br>
                       সাদা খরগোশের লাফ বৃথা<br>
            সামনে নামলে দাঁড়ি, বাঁদিকে নামলে দাঁড়ি, পশ্চিম দক্ষিণ, পিছনেও’ (অন্ন ) <br><br>
             মল্লিকা সেনগুপ্তের (১৯৬০-২০১৩) কবিতায় নারীচেতনা অত্যন্ত স্পষ্টভাবেই ব্যক্ত হয়েছে । তিনি মেয়েদের কথা বলতে গিয়ে রূপকের আড়াল খোঁজেননি   কখনো । সুস্পষ্ট বিশ্বাসের ভূমি থেকে তিনি লেখেন । মল্লিকার কবিতায় স্কুলবাসে হেনস্থা হওয়া ছোট্ট বাচ্চা মেয়ে, আম্রপালী, তুতেনখামেনের মা, মাধবী, ফুলনদেবী, দ্রৌপদী, মেধা পাটেকর, এরকম অতীত আর সমকাল, মিথ আর বর্তমানের নানা চরিত্র বিষয় হয়ে উঠেছে । ‘অর্ধেক পৃথিবী’ কাব্যগ্রন্থের মধ্য দিয়ে মল্লিকা নবরূপে ধরা দিলেন । <br><br>সংকলনের নাম কবিতাটি তার চমৎকার নিদর্শন-<br><br>
            ‘হিম্যান পুরুষ এসে ঘোমটায় ঢেকে দিল মাধবীর মুখ<br>
            শতপুত্রে কোল ভরে দিল, চোখে অঞ্জন লাগাল<br>
            বোকা মেয়ে প্রেমে মজে সংসার মোহে দিল ডুব<br>
            হাতের বাইরে তার বিরাট পৃথিবী<br>
            রাজ্যপাট রণনীতি পুঁথি আর শিল্প নিয়ে নারীর অজ্ঞতা<br>
            কয়েক হাজার শ্লেষ তুলে এনেছিল ইতিহাসে ।’ <br><br>
             ‘আপনি বলুন মার্কস’ কবিতায় মল্লিকা প্রশ্ন তুলেছিলেন, ছড়া যে বানিয়েছিল, কাঁথা বুনেছিল / দ্রাবিড় যে মেয়ে এসে গম বোনা শুরু করেছিল / আর্য পুরুষের ক্ষেতে, যে লালন করেছিল শিশু / সে যদি শ্রমিক নয়, শ্রম কাকে বলে?’গৃহশ্রম নিয়ে মার্কসের অবস্থানকে যুক্তি দিয়ে বিদ্ধ করতে চেয়েছেন । আবার ‘ফ্রয়েডকে খোলা চিঠি’তে তিনি লিখেছেন, ‘পুরুষের দেহে এক বাড়তি প্রত্যঙ্গ / দিয়েছে শ্বাশত শক্তি পৃথিবীর মালিকানা তাকে / ফ্রয়েডবাবুর মতে ওটি নেই বলে নারী হীনমন্য থাকে / পায়ের তলায় থেকে ঈর্ষা করে পৌরুষের প্রতি ।’ <br><br>
             মল্লিকা ইতিহাস, পুরাণ, মিথকে পুনর্নির্মাণ করেছেন । ক্লাসিক বাংলা কবিতাকেও পুনর্নিমিত করেছেন তিনি । ‘বীরপুরুষের মা’ এই পুনর্নির্মাণের একটি উল্লেখযোগ্য উদাহরণ, ‘একলা মা আর একলা ছেলে / ডাকাতগুলো দেখতে পেলে / কী হবে বল বীরপুরুষ খোকা?/তুই করবি যুদ্ধ আর আমি রইব বোকা !/ স্পষ্ট বলছি তা হবে না আর / তুই ওদের তির ছুঁড়লে আমিও দেব মার ।’ নারীচেতনার কত বিচিত্র প্রকাশ রয়েছে মল্লিকা তা বুঝিয়েছেন কবিতার সার্থক প্রতিবেদন তৈরি করে । ‘বৃক্ষপূজা’ কবিতাটি নারীর আত্মাভিমানের অভিব্যক্তি, ‘না আমি তোমার পায়ে খৎ লিখে দেবো না কখনো / তোমাকে বাসবো না ভালো একটি স্বাধীন মেয়ে হয়ে / যেরকম ভালোবাসা বননিষাদের মধ্যে ঘটে / পেঙ্গুইন যেরকম / ভালোবাসে হিমবাহটিকে ।’নারীর নিজস্ব শারীরিক অভিজ্ঞান ও অনুভূতি প্রকাশে মল্লিকা দ্বিধাহীন, ‘সমস্ত শরীর জুড়ে আলস্য নেমেছে / পিঠে পায়ে জরায়ুতে পায়ের পাতায় / দিগন্তে খুরের ধুলো / উড়িয়ে আসছে / যে ঘোড়সোয়ার তুমি কি আমাকে নেবে? / সমস্ত শরীরে তারামন্ডল হাসছে ।’(তারামন্ডল) পিতৃতান্ত্রিক সমাজের নাগপাশে বন্দিনী দেবদাসীর নিষ্ফল জীবনের বেদনাদীর্ণ ইতিবৃত্ত বর্ণিত হয়েছে ‘দেবদাসী’ কবিতায়-<br><br>
            ‘দেবতার জন্য তুলে রাখা তার স্তন দুটি থেকে<br>
            ঘাম আর কান্না ঝরে পড়ে, নাচ থামানো যাবে না<br>
            পদ্মপত্রে যতক্ষণ জল আছে, নাচ আরো নাচ<br>
            শেষ দৃশ্যে অন্ধকার, সাক্ষী একা ভাঙা কোনারক ।’ <br>
             বহু প্রজন্মের সংস্কার লালিত পিতৃতন্ত্রের নিরেট আধিপত্যকে মল্লিকা লেখনীর ক্ষুরধার যুক্তিতে ফালাফালা করে দিতে চেয়েছেন । তিনি চ্যেছেন মানুষের পাশে ‘মানুষী’ও যেন ভালো থাকে । এই সূত্রে মল্লিকার প্রত্যাশিত উচ্চারণ-<br><br>
            ‘ঘাট মাটি বায়ু জল এতদিন পুরুশের ছিল<br><br>
            সমাজ পুরুষ ছিল, এইবার উভলিঙ্গ হোক ।’ <br><br> 
             চৈতালী চট্টোপাধ্যায় (১৯৬০-) গভীর সংবেদনায় নারীর নিজস্ব বাকভঙ্গি, অভিজ্ঞতা ও অনুভবকে প্রকাশ করেছেন । তাঁর কবিতায় রচিত হয়েছে প্রতিকারহীন যন্ত্রণা, ক্ষোভ, বিষাদ, প্রতিবাদের মেয়েলি ভাষ্য-‘যার কোন উত্থান পতন নেই, আমি নেই / ছাতাপড়া অঙ্গটিকে গড় না করতেই পারি / যদ্যপি সে আমার স্বামীর । / শেষ জলবিন্দুটিকে, নিঃশেষ, না পাই, তো / যাচ্ঞা করতে পারি অন্য মেঘ / যদি অহল্যাও হই, ইন্দ্রের কাছে যাব, বারবার পাষাণ হব না ।’( একটি শারীরিক কবিতা ) <br><br>
             চৈতালী কবিতায় সূক্ষ্মভাবে মিশিয়ে দেন শ্লেষ ও প্রত্যাখ্যান । যা তার প্রতিবাদী স্বরকে আরও তীব্র এবং তীক্ষ্ম করে তোলে-<br><br>
            ‘পিশাচের মতো তার হাসি । হিলহিলে নখ ।...বিশ্বচরাচর ভুলে<br>
            আমি যখন পাহাড় দেখছি, নদী দেখছি, ওপাশে উলুধ্বনি দিয়ে<br>
            জেগে উঠছে ভাগাড় । লাল টুকটুকে জিভ নেড়ে আহ্লাদে<br>
            চেঁচিয়ে উঠলো পিশাচ-মর তুই, মেয়ে জন্ম ঘুচে যাক আজ ।’ <br><br>
             পুঁজিবাদী সভ্যতা সমাজের আমূল বদল ঘটিয়ে দিয়েছে । পণ্যরতিতে মত্ত পৃথিবী নারীর ব্যক্তি পরিসর, মর্যাদাকে পণ্যায়িত করেছে । সচেতন কবি চৈতালী নারীর এই অমর্যাদাকর পরিস্থিতি মেনে নিতে পারেননি । যাবতীয় ক্ষোভ উগরে দিয়েছেন কবিতার মোড়কে-<br><br>
            ‘টেবিল থেকে নিচে উপুড় হয়ে গড়িয়ে পড়লে রূপোর <br>
            সিঁদুর কৌটো । সিঁদুরের টুকটুকে লাল কণাগুলি গেরিলা<br>
            যোদ্ধার মতো অতর্কিতে ঝাঁপিয়ে পড়লো মেঝেয় ।<br>
            ঢেকে ফেললো ওর শিরা ওঠা পায়ের পাতা ।<br>
            এখনও সারা হয়নি প্রসাধন । সিঁদুরের রঙ পেঁচি পেঁচিয়ে <br>
            ওপরে উঠছে এক অব্যক্ত বাষ্প, ভরে ফেলছে ঘর, দলা<br>
            পাকাচ্ছে গলায়...বাইরে দাঁড়িয়ে আছে লোক । তার<br>
            ব্যাগ ভর্তি নতুন টাকার গন্ধ আর ঘরের মধ্যে বিকেলের<br>
            কনে দেখা আলোয় সে দানোয় পাওয়া মেয়ে চিৎকার<br>
            করে ককিয়ে কেঁদে উঠলো ।’   <br><br>
             নারীসত্তার তীব্র হাহাকার ভরা বাস্তব অভিজ্ঞতা ও উপলব্ধিকে কবিতার প্রধান স্বর করে তুলেছেন চৈতালী । আসলে অভিজ্ঞতার লৈঙ্গিক অভিজ্ঞান যখন মুখ্য, ভাষার মেয়েলি চলনই অনিবার্য  । এ প্রসঙ্গে নবনীতা দেবসেনের বক্তব্য উল্লেখ করা যেতে পারে, ‘ যা-ই লিখি না কেন, একটি নারীই তো কলমটা ধরে আছে?লেখকের নারী পুরুষ নেই এ কথাটা ঠিক নয়, অতি অবশ্যই আছে । ... নরনারী একই সমাজে বাস করি বটে কিন্তু জীবনযাপনের পার্থক্যে নারীর অভিজ্ঞতা, নারীর দৃষ্টি, নারীর অনুভব, পুরুষের চেয়ে অনেক আলাদা । অনেক সময়েই পৃথিবীর নাগাল পায় না পুরুষের চোখ । <br> (সাক্ষাতকারের অংশ, বিম্ববতীর আরশি, কবিতা প্রতিমাসে, জুন ২০০৭)<br><br>
             তসলিমা নাসরিনের ( ১৯৬২-) দ্রোহাত্মক উত্তাপভরা কবিতাগুলিতে পাশ্চাত্য নারী চেতনাবাদী ভাবজগতের সংশ্লেষণ অনুভব করা যায় । চিরকাল পুরুষের কাছে নারী ঊনমানব, দ্বিতীয় লিঙ্গ মাত্র । পিতৃতান্ত্রিক সমাজ বিশ্বাস করে নারী পুরুষের থেকে জৈবিকভাবে নিকৃষ্ট । তসলিমা চিরাগত পিতৃতান্ত্রিক ভাবনার মূলে কুঠারাঘাত করে দাবি জানান-<br><br>
            ‘আমিও মানুষ বটে <br>
            সামাজিক যাঁতাকলে পিষ্ট হওয়া নারী নামধারী শুধু<br>
            দ্বিপদী চিড়িয়া নই, আমিও মানুষ ।<br><br>
            …<br><br>
            রোদের পেখম মেলে আমিও আকাশ হব,<br>
            মাটি ফুঁড়ে আমার শিকড় যাবে মাটির মজ্জায়<br>
            আমিও মানুষ বটে ।’(শিকড়ে বিপুল ক্ষুধা ) <br>
             তসলিমা ‘সনদপত্র’ কবিতায় পিতৃতন্ত্র দ্বারা আরোপিত ‘সতীত্ব’ বিষয়ক ধারণার শৃঙ্খলকে ভেঙে ফেলতে চেয়েছেন-<br><br>
            ‘সতীত্ব কাহাকে বলে?<br>
            আমি এর সংজ্ঞা চাই, সতীত্ব কাহার নাম, আমি এর রক্ত পুঁজ ঘেঁটে <br>
            ত্বক ছিঁড়ে, সুখদ মাংসের কাঁচা স্বাদ পেতে চাই ।<br><br>
            …<br><br>
            সতীত্ব কোথায় থাকে<br>
            কার অঙ্গে বাস করে সতীত্বের সাপ?<br>
            জানেনা নির্বোধ নারী এই সাপ তাকে বন্দী রাখে ঘরে<br>
            আর খোলা মাঠে ধূর্ত হাতে সাপ খেলা দেখায় পুরুষ ।<br>
            পুরুষেরা ভদ্রলোক,<br>
            পুরুষের জন্য সতীত্বের সনদ লাগে না ।’(নির্বাচিত কবিতা ) <br><br>
             তসলিমার কবিতার ভাষা তীর্যক, শানিত এবং তীক্ষ্ম । তাঁর কবিতার বক্তব্য সর্বদা পলিটিক্যালি সঠিক হয়তো নয় কিন্তু তাঁর বাকভঙ্গি সহজেই নজর কাড়ে । কন্ঠস্বরের তীব্রতা আমাদের ভাবতে বাধ্য করায় । তাঁর কবিতায় পুরুষ কেবলই অত্যাচারীর ভূমিকায়, প্রেমিকের ভূমিকা তাকে দেওয়া হয়নি-‘মানুষ দেখো, মানুষ শোন চতুর্দিকে ঘিরে / ওরা আমার সুডোল বাহু, কবজি কেটে নেবে / উদর ফেঁড়ে উপড়ে নেবে চোখ / কন্ঠনালি চেপে আমার শিরায় দেবে বিষ.../ বন্য মোষ, সাপ ও শার্দুলের ভয়ে নয় / মানুষ হয়ে মানুষ ভয়ে দৌড়ে ফিরে ঘরে । (শাসন)<br><br>
             তসলিমার কবিতায় ক্রোধ, ঘৃণা, শ্লেষ, প্রতিরোধ থাকলেও বক্তব্যের ভারে বাচনভঙ্গি শিল্পিত স্তরে সবসময় পৌঁছতে পারেনি । তবে তসলিমা রক্ষণশীল বাঙালি সমাজের বিরুদ্ধে সর্বাত্মক যুদ্ধ ঘোষণার মধ্য দিয়ে তার তন্দ্রাচ্ছন্নতার ঘোর ভাঙতে গুরুত্বপূর্ণ ভূমিকা নিয়েছেন এ কথা অনস্বীকার্য ।<br><br>
             বাংলা কবিতায় নারীর নিজস্ব বয়ান রচনায় উল্লেখযোগ্য ভূমিকা নিয়েছেন রমা ঘোষ, সংযুক্তা বন্দ্যোপাধ্যায়, অনুরাধা মহাপাত্র, অপাবৃতা লাহিড়ী, সুতপা সেনগুপ্ত, শ্বেতা চক্রবর্তী, রূপা দাশগুপ্ত প্রমুখ কবি । এই কবিদের বয়ানে নারী চেতনাবাদী অভিব্যক্তির বিস্তার ঘটেছে তার বিশ্লেষণ আরও পরিসর দাবি করে । নারী-কবিরা কবিতার মধ্য দিয়ে পিতৃতান্ত্রিক সমাজের সর্বব্যপ্ত অভ্যেসের অচলায়তন থেকে নারীসত্তার সার্বিক মুক্তি চেয়েছেন । তাঁদের সপ্রতিভ বাচন বহুদিনকার সামাজিক অনুজ্ঞার গন্ডি পেরিয়ে নারীচেতনা প্রতিষ্ঠায় সহায়ক হয়েছে ।  
</p>
    </div>
</body>
</html>            