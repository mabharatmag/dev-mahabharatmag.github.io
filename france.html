<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>france</title>
</head>
<link href="https://fonts.maateen.me/bangla/font.css" rel="stylesheet">
<link rel="stylesheet" href="css/drama.css">
<body>
    <font3>ফ্রান্সে রাষ্ট্র বনাম ইসলামি মৌলবাদীদের লড়াই </font3><br>
            <font4>অশোক মুখোপাধ্যায়  </font4>
            <!-- AddToAny BEGIN -->
<div class="a2a_kit a2a_kit_size_32 a2a_default_style" style="padding: 15px;">
    <a class="a2a_dd" href="https://www.addtoany.com/share"></a>
    <a class="a2a_button_facebook"></a>
    <a class="a2a_button_email"></a>
    <a class="a2a_button_whatsapp"></a>
    <a class="a2a_button_telegram"></a>
    <a class="a2a_button_facebook_messenger"></a>
    </div>
    <script>
    var a2a_config = a2a_config || {};
    a2a_config.onclick = 1;
    </script>
    <script async src="https://static.addtoany.com/menu/page.js"></script>
    <!-- AddToAny END -->
    <div>
        <a href="img/france.jpg"><img src="img/france.jpg" alt="malda" class="responsive" style="width:60%; float: left;margin:15px "></a></div>

            <p>সারা পৃথিবী জুড়ে যখন আমেরিকার নেতৃত্বে সাম্রাজ্যবাদী শক্তিগুলি গণমাধ্যমের মাধ্যমে এক ধরনের ইসলামাতঙ্ক ছড়িয়ে দিতে মরিয়া প্রয়াস চালাচ্ছে, ঠিক একই সঙ্গে কিছু মুসলিম মৌলবাদী সন্ত্রাসী সংগঠন সেই আতঙ্ককে বাস্তব প্রতিপন্ন করতে বদ্ধ পরিকর। তারই অংশ হিসাবে ফ্রান্সে গত এক দশক থেকে রাষ্ট্র বনাম ইসলামি মৌলবাদীদের একটা লড়াই চলছে, যার সহজ শিকার হচ্ছেন বেশ কিছু সাধারণ মানুষ। কয়েক বছর আগে পারির শার্লে এব্দো পত্রিকার অফিসে ইসলামি জঙ্গিদের  হামলা চালিয়ে ১২ জনকে হত্যা করার হৃদয় বিদারক ঘটনার কথা এখনও অনেকে ভুলে যাননি। সেই ব্যাপক হত্যাকাণ্ডের পেছনে ছিল এক কার্টুন যা নাকি মহম্মদের নাম করে ছবি হিসাবে ছাপা হয়েছিল। এবার এক শিক্ষক স্যামুয়েল পতি তাঁর ক্লাশে ছাত্রদের কাছে সেই কার্টুনের উল্লেখ করেছিলেন বলে জানা গেছে। তাতে বেশ কিছু মুসলিম অভিভাবক স্কুলের গেটে এসে বিক্ষোভ দেখিয়েছিলেন। এই অবধি এক রকম ছিল। তারপরই এক চেচেন যুবক চাপাতি নিয়ে সেই শিক্ষকের উপর রাস্তায় ঝাঁপিয়ে পড়ে তাঁর মাথায় কোপ দেয়। মঁশিয় পতি রাস্তাতেই মারা যান। সেই থেকেই ইসলামাতঙ্কের বিষয়টি আবার গণমাধ্যমের পৃষ্ঠায় উঠে এসেছে। আমাদের আজকের আলোচনাও সেই ঘটনাটিকে কেন্দ্র করে। <br><br>
                আবার তার কদিন পরেই নোত্রদাম গির্জায় তিন জনকে ছুরিকাঘাত করে হত্যা করে আর এক মুসলিম যুবক। জানা যাচ্ছে, সে মাত্র কদিন আগেই তিউনিসিয়া থেকে উদ্বাস্তু হিসাবে ফ্রান্সে এসেছিল। এসেই কাজে নেমে পড়েছে। <br><br>
                সকলেই জানেন, দ্বিতীয় বিশ্বযুদ্ধের মধ্য দিয়ে হিটলারি স্বৈরাচারী জমানার পতনের শেষে ইউরোপের কোনো দেশের শাসকশ্রেণির পক্ষেই আর সহস্রাব্দ প্রাচীন ঐতিহ্যশালী গরম ইহুদি বিদ্বেষ চাগিয়ে তোলা সম্ভব নয়। অথচ সাধারণ মানুষের মধ্যে কোনো একটা কাল্পনিক শত্রু পক্ষের বিরুদ্ধে ধর্মীয় এবং/অথবা নৃজাতিগত ঘৃণা বিদ্বেষ ও বৈরীভাব সচল করে রাখতে না পারলে ধনতান্ত্রিক শাসন শোষণ নিজেকে সর্বদা বিপন্ন বোধ করতে থাকে। তাই কবিগুরুর ভাষার আদলে মনে মমে তারা আওয়াজ তোলে—“শত্রু চাই, যে করেই হোক শত্রু চাই”! বিপরীত পক্ষে আমেরিকার চাপে ইস্রায়েল সম্প্রসারণবাদী ইহুদি রাষ্ট্রের আরব মুসলিম বিরোধী আগ্রাসনের দিকেই প্রায় সমস্ত পুঁজিবাদী রাষ্ট্রের কম বেশি ঝুঁকুনি। সেই সমীকরণ থেকেই ওখানে এখন (গত পঞ্চাশ বছর ধরে) ইসলামাতঙ্কের চাষ হচ্ছে ভালো রকম। নইলে ইহুদি রাষ্ট্রের বোমাবাজিকে যুক্তিগ্রাহ্যতা প্রদান করা যাচ্ছে না। <br><br>
                পক্ষান্তরে আমরা বেশ কিছু দিন ধরে লক্ষ করছি, ফ্রান্স সহ বিভিন্ন দেশের ইসলামিক সংগঠনগুলির (নিরীহ ও গরম—উভয়েরই) এটা বুদ্ধির অগম্য হয়ে আছে যে এই কালে আর বনেদি ইসলামি ফতোয়া বা শরিয়তি বুদ্ধি দিয়ে এমনকি মুসলিমদেরও বাস্তব দুনিয়াদারি সম্ভব নয়। ফলে মসজিদে জমায়েত করে বার পাঁচেক নামাজ আদায় করা অবধি ঠিক আছে; তার পর পুরুষদের টুপি দাড়ি আর মহিলাদের উপর বোরখা চাপিয়ে ইসলাম ধর্মকে বেশি দিন বাঁচিয়ে বা জাগিয়ে রাখা যাবে না। তাই ফ্রান্সের সরকার যখন সরকারি স্কুলে মুসলিম মেয়েদের স্কুল পোশাকের উপরে বোরখা/হিজাব/নেকাব চাপিয়ে পড়তে আসাকে নিষিদ্ধ করেছিল, তাঁরা সেই সিদ্ধান্ত মেনে নিতে পারেননি তাই নয়, তখন থেকেই ইসলাম-বিপন্ন অনুভূতি থেকে গোল পাকানোর চেষ্টা চালিয়েই যাচ্ছেন। ইউরো আদালতে এর বিরুদ্ধে আবেদন করেও তাঁরা (সু?)বিচার পাননি; আদালত ফরাসি সরকারের সিদ্ধান্তকেই বলবত রেখেছে। <br><br>
                ফরাসি সরকারের এই সিদ্ধান্তের পেছনে যা-ই মতলব থাকুক না কেন, বুদ্ধিমান হলে একে মেনে নেওয়াটাই হত বর্তমান সভ্য জগতের সংস্কৃতির সঙ্গে নিজেদের একাত্ম করে তোলার উপায়। একালে জীবন ধারণ করতে বসে আর ১৪০০ বছর আগেকার রীতি-রেওয়াজ পোশাক খাদ্যাভ্যাস অর্থনীতি অবলম্বন করে চলা যায় না। সব ক্ষেত্রেই দুচার পা এগোতে হয়। জ্ঞান বিজ্ঞান শিক্ষা সংস্কৃতির অগ্রগতির সঙ্গে তাল মিলিয়ে চলতে হলে আধুনিক যুগের জীবনযাত্রা শিক্ষা দীক্ষা এবং গণতান্ত্রিক সংস্কৃতি ও জীবনবোধের সঙ্গে পরিচিত হতে হবে, তার সঙ্গে মানিয়ে চলতে শিখতেও হবে, শেখাতেও হবে। <br><br>
                ওদিকে, রাশিয়ার আক্রমণে সিরিয়ায় আইসিসের শক্ত ঘাঁটি ভেঙে তছনছ হয়ে যাওয়ায় সেই সব ঘাঁটিতে থাকা অনেক জেহাদিই এখন লুকিয়ে চুরিয়ে বিভিন্ন দেশে ঢুকে আশ্রয় নেবার সুযোগ এবং কাজ চালিয়ে যাওয়ার ফিকির খুঁজছে। ফ্রান্সের সাম্প্রতিক ঘটনাবলিতে এরকম কিছু জেহাদি যুবকের জড়িত থাকার সম্ভাবনা উড়িয়ে দেওয়া যাচ্ছে না। অন্তত নিউ ইয়র্ক টাইমসের ৬ নভেম্বর ২০২০ তারিখের অন-লাইন সংস্করণে বিশ্লেষকরা এরকমই জানিয়েছেন। ফরাসি সরকার, বিশেষ করে প্রধান মন্ত্রী চলমান ঘটনাবলিকে ইসলামি জেহাদের সঙ্গে বাক্স্বাধীনতার যুদ্ধের সঙ্গে তুলনা করেছেন। অবস্থা এমন দাঁড়িয়েছে যে এখন ফ্রান্সে বসবাসকারী প্রতিটি মুসলমান নাগরিককে বাইরের সমাজে প্রমাণ করতে হচ্ছে যে তিনি জেহাদী বা কট্টর নন। অন্য দিকে, তুরস্ক বা মালয়েশিয়ার নেতৃবৃন্দ এই সব ঘটনাকে ইসলাম এবং নবীর মর্যাদা রক্ষার সংগ্রাম বলে মর্দান্বিত করেছেন এবং সারা বিশ্বের মুসলিম সম্প্রদায়কে এই যুদ্ধ চালিয়ে যেতে আহ্বান করেছেন। অর্থাৎ, আলোচ্য সব পক্ষই সহজ রাজনৈতিক ফায়দা তুলতে যতটা আগ্রহী, উদ্ভূত সমস্যার সমাধানে তার এক তিলও উদ্বেগ তাঁদের নেই। <br><br>
                আমরা এখন গর্বের সঙ্গে বলতে পারি, এই দিকটাতে ভারতীয় মুসলমানরা গত কয়েক বছরে সামনের দিকে বেশ কয়েক কদম এগিয়ে যেতে সক্ষম হয়েছেন। সকলেই না পারলেও একটা বৃহত্তর অংশ। এন-আর-সি বিরোধী আন্দোলনে মুসলিম মহিলারা যেভাবে তাঁদের পারিবারিক ট্র্যাডিশন ভেঙে ঘরের বাইরে বেরিয়ে এসে রাত জেগে প্রতিবাদের মশাল জ্বালিয়ে রেখেছিলেন, তাতে সমস্ত মুসলিম সমাজের অনুমোদন না থাকলে তা করা সম্ভব ছিল না। একই ভাবে তাঁরা যেভাবে ভারতের জাতীয় পতাকা সঙ্গে নিয়ে ভারতীয় সংবিধান ও গণতন্ত্র রক্ষার সপক্ষে সোচ্চার হয়েছেন, সেটাও দীর্ঘ দিনের সংকীর্ণ কওমি ভাবনার বাইরে বেরিয়ে আসার এক উজ্জ্বল লক্ষণ। গত বছর বাবরি মসজিদ ভাঙার উপর রায় দিতে গিয়ে সর্বোচ্চ আদালত যেভাবে শাসক দলের পাতেই সমস্ত মাছ ঢেলে দিয়েছিল, তার পরও মুসলিম সমাজ এক আশ্চর্য শীতল স্থৈর্য প্রদর্শন করেছে। বাবরি মসজিদের জন্য প্রাপ্ত জমিতেও তারা বলেছে হাসপাতাল নির্মাণ করবে। এই সব ঘটনা যে কোনো দেশের মুসলমান সম্প্রদায়ের পক্ষে বন্ধনয়ন মোচী হয়ে উঠতে পারে—শিক্ষা নিতে চাইলে। তার উপর এই বছর করোনা পরিস্থিতিতেও মুসলিমরা যেভাবে দুটো ঈদ এবং মহরম বিনা জমায়েত পালন করেছেন, তা যথেষ্ট শিক্ষণীয় উদাহরণ হয়ে আছে। সেই তুলনায় সংখ্যাগুরু ধর্মীয় সম্প্রদায় রথ থেকে শুরু করে দুর্গাপূজা পর্যন্ত যুক্তি বিজ্ঞান স্বাস্থ্য বিধির সব কিছুকেই ধর্মের নামে পদদলিত করে—এবং তাতে অনুগত ভ্রাতালতকে ব্যবহার করে অনুমতি সংগ্রহের দ্বারা—বুঝিয়ে দিয়েছেন, তাঁরা এখনও যুক্তি বুদ্ধিহীন অন্ধকারই বেশি পছন্দ করছেন। ভোটারু শাসক দলগুলিও এই তামসোপাসনাকেই নানা কায়দায় মদত দিয়ে চলেছে। <br><br>
                এই ভারতীয় মুসলমানদের থেকে ফ্রান্সের মুসলিম সম্প্রদায়ের জঙ্গি সদস্যরা কিছু শিখতে পারেন। মহম্মদের ছবি বা কার্টুন কেউ দেখালেই তাঁরা বাচ্চাদের মতো উত্তেজিত হবেন কেন? চাপাতি হাতে বেরিয়ে পড়বেন কেন? ভারতে কিন্তু বিগত কয়েক বছর ধরে মুসলমানদের আজকাল আর এইভাবে উত্তেজিত করা যাচ্ছে না। তাঁরা সঙ্ঘ পরিবারের সাম্প্রদায়িক দাঙ্গা লাগানোর সমস্ত প্রকৌশলকে ধরে ফেলেছেন। ফলে ছবি বা কার্টুনকে—তার উপাদান যতই নোংরা এবং প্ররোচনামূলক হোক না কেন—ছবি বা কার্টুন হিসাবেই তাঁরা গণ্য করতে পারেন। এটা ধরতে পারার শিক্ষা ফ্রান্সে বসবাসকারী মুসলিমদের এতদিনে হয়ে যাওয়ার কথা ছিল। তলোয়ার চাপাতি হাতে যত তাঁরা মুণ্ডোচ্ছেদ করবেন, তত এই সব ছবি এবং কার্টুন জনপ্রিয়তা অর্জন করবে (গত কয়েকদিনে সেই কার্টুন পোস্টার হয়ে দেওয়ালে দেওয়ালে শোভা পাচ্ছে!)। তত তাঁদের শিশু সুলভ মগজ নিয়ে সারা বিশ্বের শিক্ষিত রসিকজনের মধ্যে হাসাহাসি হবে। আর এই বর্বর হত্যাকাণ্ডের নিন্দা তো হবেই। এখন যদিও বা দুচার জন বলছে, কী দরকার ছিল ওই সব কার্টুন দেখিয়ে ওদের খেপিয়ে তোলার, দুদিন বাদে তাও লোকে বলবে না! বরং বলবে—কার্টুন সহ্য করার ক্ষমতা যাদের নেই, তাদের সভ্য দুনিয়ায় কোনো ধর্ম চর্চার অধিকারই থাকা উচিত নয়। ডজন খানেক খুন খারাবি করতে গিয়ে গোটা ইসলাম ধর্মকেই তাঁরা ফ্রান্সে চাট্টি তুলে দেবার দিকে নিয়ে যাচ্ছেন। এবং তার পর গোটা ইউরোপ থেকে। <br><br>
                তবে সারা বিশ্বে কোনো ধর্মেরই আর কোনো আবশ্যকতা নেই। সেই সমস্ত ধর্মের মতো ইসলাম ধর্মেরও তাই আর কোনো সুনিশ্চিত ভবিষ্যত নেই। ধর্মীয় বিশ্বাসের অবশ্যম্ভাবী বিলোপ শুধু এখন সময়ের অপেক্ষা। আজ কাল বা পরশু। সেই সময়কাল কেউ যদি আরও এগিয়ে আনতে চান, তাহলে অবশ্য কার্টুন বিরোধী চাপাতির কোনো বিকল্প নেই। ধর্মীয় সন্ত্রাস যত বাড়বে, ধর্মের আবেদন ততই কমে যেতে থাকবে। এই সব কিছুর মধ্যে একটাই ভরসা—ধর্মটা চলে গেলে আর কার্টুনও কেউ আঁকবেন না। <br><br>
                কেউ কেউ বলেন, ইসলাম ধর্ম এরকম খুন খারাবি করতে বলে না, বিধর্মীকে মারতে বলে না; মানুষকে ভালোবাসতে বলে, অবিশ্বাসীকেও ভালোবাসতে বলে। আমি তাঁদের সঙ্গে একেবারেই একমত না। ইসলামের শাস্ত্রে আপনি সবই পাবেন। বিধর্মী খুনের ফতোয়াও পাবেন মক্কা বিজয়ের পরে রচিত কোরানের বিশেষ বিশেষ আয়াতে। আবার অন্যদিকে মানবপ্রেমের কথাও পাবেন মদিনাযুগের বয়ানে অন্য অনেক আয়াতে। কোরান থেকে যার যা দরকার সে সেই অনুযায়ী তুলে নেয়। <br><br>
                অবশ্য এই বহুদিশারী শিক্ষাটা কেবল মাত্র ইসলাম ধর্মেরই বৈশিষ্ট্য এমন নয়, সমস্ত ধর্মের সমস্ত ধর্মশাস্ত্রেই এরকম বিবিধ নির্দেশিকা পাবেন। শুধু কোরান কেন, বাইবেলেও আপনি ব্রুনোর হত্যাকাণ্ড গ্যালিলেওর অবমাননার পক্ষে এবং সেই সব নৃশংসতা ও অপকর্মের বিপক্ষে—দুদিকেই অনেক রকম বাতচিত পাবেন। আপনার রুচি ও মর্জি অনুযায়ী যা লাগবে, সেই অনুযায়ী বাণী খুঁজে এবং তুলে নিতে হবে। একই গীতা পাঠ করে ভারতের বিপ্লবীরা ইংরেজদের বিরুদ্ধে সশস্ত্র সংগ্রাম চালিয়ে যেতে অনুপ্রেরিত হয়েছে, মোহনদাস গান্ধী তাতে অহিংসার পরামর্শ পেয়েছেন, আবার সেই গীতায় উদ্বুদ্ধ হয়েই নাগপুরি সঙ্ঘ সদস্যরা ইংরেজদের বুট চাটাচাটি করার প্রেরণাও পেয়েছে। যার যা দরকার সে সেই অনুসারে পেয়েছে। ধর্মগ্রন্থ জিনিসগুলোই এই রকম। ফলে ওই লাইনে হেঁটে লাভ নেই। আধুনিক হওয়ার শিক্ষাটা কোনো ধর্মগ্রন্থ থেকে আপনি পাবেন না। শাস্ত্রফাস্ত্র পেছনে ফেলে রেখে আধুনিক শিক্ষা থেকেই ওটা নিতে হবে। বিজ্ঞানমনস্ক যুক্তিশীল হওয়ার শিক্ষাটাও বেদ বাইবেল কোরান নয়, আধুনিক বিজ্ঞান এবং যুক্তিবাদের চর্চা থেকে পেতে হবে। <br><br>
                পরিশেষে, কট্টর মুসলিমদের উদ্দেশে বলছি, আপনারা আরও কার্টুন দেখতে না চাইলে, নিজেরাও কার্টুনের থিম হতে না চাইলে, ধর্মকে এবার যে যার ঘরে ঢুকিয়ে ফেলুন। ঘরে বসে আল্লাহকে ডাকুন প্রাণ ভরে। রসুলের নাম জপতে থাকুন ইচ্ছা মতো। ঘরের বাইরে এসে সামাজিক নাগরিক হয়ে চলুন! ভদ্র সভ্য যুক্তিশীল হতে শিখুন। শুধু ফ্রান্সের মাটিতে নয়। দুনিয়ার সর্বত্র। আপনাদের দেখে হয়ত ভারতে গোপন্থীরাও কিছু শিখে নিতে পারবে। তাদেরও ভবিষ্যত যে গোবরডোবায় চুবানি খাওয়ার বাইরে নেই, সেটা বোঝার জন্যও ঘন্টা বেজে গেছে। সন্ত্রাসীরা সন্ত্রাসীদের দেখে শেখে, বুদ্ধিমানরা নিশ্চয়ই বুদ্ধিমানদের দেখে শিখবে। এটুকু অন্তত আমরা আশা করতে পারি। <br><br>
                বিভিন্ন দেশে যে মহম্মদপ্রাণ মুসলিম বন্ধুরা ফ্রান্সের পণ্য বয়কটের ডাক দিচ্ছেন, তাঁরা ধর্মীয় আবেগ বশত এই বুদ্ধির প্রশ্নেই সমঝোতা করে ফেলছেন। ধর্ম বিশ্বাসের যা কাজ! একে তো আজকের আন্তর্জাতিক ভুবনায়িত পণ্য বাজারে এদেশ ওদেশের পণ্যকে আলাদা করে চেনা বা চিহ্নিত করাই মুশকিল। আপনি ঠোঙায় নাম বা ছাপ দেখে যাকে ফরাসি পণ্য ভাবছেন, পরে দেখবেন, সেটা আপনার বাড়ির কিছু দূরেই হয়ত তৈরি হচ্ছে। নানা রকম বাণিজ্যিক চুক্তি বা বোঝাপড়া ও তৎসংশ্লিষ্ট অর্থনৈতিক লেনদেনের মাধ্যমে এক দেশের জিনিস অন্য দেশে অনায়াসে উৎপাদন হয়ে যাচ্ছে। বয়কট করলে আপনার দেশের উৎপাদক মার খেলেও ফরাসি নামাঙ্কিত কোম্পানির কিছুই আসবে যাবে না। সে তার প্রাপ্য অনেক কাল আগেই পেয়ে গেছে। অতএব একমাত্র সার্থক বয়কট হতে পারে ফ্রান্সে না যাওয়া কিংবা ফ্রান্স থেকে বসবাস তুলে নিজের দেশে ফিরে আসা। তাতে যে কজন ইসলামি ভক্ত রাজি হবেন সুমারি না করেই অনায়াসে বলে দেওয়া যায়। ফলে এটা বুঝে নেওয়ার সময় হয়েছে যে যুক্তিবুদ্ধির দ্বারস্থ হয়ে ধর্মীয় গোঁড়ামি থেকে বেরিয়ে এসে আধুনিকমনা হয়ে ওঠাই আগামী বিশ্বে বেঁচে থাকা এবং টিকে থাকার অন্যতম গ্যারান্টি।  <br><br>
                আর সাম্রাজ্যবাদীদের ইসলামাতঙ্ক ব্যবহারের সুযোগ প্রদান থেকে বিরত হতেও এবার শিখে ফেলা দরকার। তারা আপনাদের ঘাড় ভেঙে দুনিয়া জোড়া শোষণ জুলুম লুটপাটের রাজত্বকে কিঞ্চিত দীর্ঘতর করতে এবং তার সপক্ষে কিছু সরল মানুষকে বিভ্রান্ত করতে চায়। অধিকাংশ মানুষই যুক্তি তথ্য দিয়ে কোনো সমস্যাকে বুঝতে চায় না, তর্কাতর্কি করে না। সরল একরেখ আবেগ দিয়ে এবং গণমাধ্যম প্রচারিত সত্যবিকৃতির আলোকে সব জিনিস বুঝতে চায়। পারির রাস্তার ঘটনায় সেই রকম ধারণা সংগ্রহের অবকাশ ব্যাপক! আপনারা এই সব প্ররোচনামূলক কার্টুন ও ছবিকে উপেক্ষা করতে শিখে গেলে সাম্রাজ্যবাদী প্রচারযন্ত্রের একটা বড় হাতিয়ার চিরকালের জন্য অকেজো ও ভোঁতা হয়ে যাবে।
                  
                </p>
</body>
</html>